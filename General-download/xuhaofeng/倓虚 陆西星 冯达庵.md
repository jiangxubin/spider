倓虚 陆西星 冯达庵
http://photo.blog.sina.com.cn/showpic.html#blogid=4a6b74cd0100hmru&url=http://s2.sinaimg.cn/orignal/4a6b74cdt848373cbaae1
这是民国几大佬之一的倓虚老和尚相貌，他本是个小本生意人，三十多岁才出家
而他的相貌和明代道家东派创始人陆西星一样
http://photo.blog.sina.com.cn/showpic.html#blogid=4a6b74cd0100hmru&url=http://s8.sinaimg.cn/orignal/4a6b74cdt84837d849c07
完全背离了明代的陆西星留下的画像， 陆西星是道家祖师，传说《封神演义》出自他手
他是倓虚的脸
http://photo.blog.sina.com.cn/showpic.html#blogid=4a6b74cd0100hmru&url=http://s5.sinaimg.cn/orignal/4a6b74cdt84838458dfc4
中年的冯老仍是圆圆的脸，晚年则拉长了
像古画中的一个北方老人。
 
冯老文章风流 以下是他说的世法
一切乐事本吾心所具足。心光明者。欲现何境无不立成。诸天享用。不假地力人工。即此妙理流行之一端也。心有障碍。则所欲之境。未能应念而现。以有所牵掣故。吾人享用之仰给地力。与夫假助人工。皆自心排除障碍之重重晕影耳。富者牵掣力尚弱。故觉易於温饱焉。贫者终日胼手胝足。而不免於饥寒。则排除障碍之力。不胜其牵掣也。所以结此障碍者何。曰恶业种子伏留藏识不去也。恶种一去。苦境自亡。乐事可得而现矣。  　　吾人所视为最苦之事。曰贫穷。曰夭病。经济之孜孜讲求。卫生之汲汲研究。无非欲求二苦之解除而已。然所考定之条例。只能作避苦求乐之助缘。非关富饶寿康之根本也。必欲富饶。不可不芟除贫穷之恶种。必欲寿康。不可不芟除夭病之恶种。贫穷之恶种在贪利。（贪字兼摄悭吝）盖贪利之行为。或明劫显夺。或私攘潜偷。或只图自己便宜。不顾对方损失。或只患积聚寡少。不顾义务有亏。昏扰於心。无非遮蔽光明之具。恶业所发。现生有受刑法制裁者。有遭群众摈弃者。有罹意外灾祸者。此皆华报也。何谓华报。谓业种发达。仅属吐华。尚未结成果实也。及果实成熟。业力重者。沈沦地狱。感为猛火烧身融铜灌口等种种酸楚苦痛。虽曰自心表现。而此时心昏识乱。不能自主。无从觉为幻境。必经长期磨折。业力略消。始能脱离狱趣也。业力稍轻者。或坠入畜生。以偿所负。或流於饿鬼。惟感常饥。幸而超出恶途。现身人道。宿习所结。遂形为贫穷之境。纵有赀蓄。亦不克享用焉。取其赀蓄者非他。即夙昔受其侵略之失主也。  　　夭病之恶种在杀生。杀生之缘起。或攘权夺利。或报恨泄忿。或贪图肉食。或草菅物命。杀者所对之境。莫非伤生苦痛之事。藏识伏留此等恶种。华报既不脱苦恼。果报更流转恶途。幸而得生为人。宿习所结。辄成残疾短命之身。而所以致其残疾短命之事迹者。即夙昔被杀者之乘机报复。利刃毒计。此现人身以报复也。兽伤虫螫。此现畜身以报复也。为厉作崇。此现鬼身以报复也。  　　芟除二恶种之道。消极上自应作釜底抽薪之计。竭力戒贪止杀。以消溶积习。积习渐薄。则业障渐轻。贫穷夭病之苦。可得而避也。此顾此等积习。固结於心。凭仅上文性理之谈。未必人人遽能觉悟。兹更反复详说。务使闻者于事相了然明白。庶乎戒贪止杀之行。可以见诸实际耳。  　　吾人享用之丰歉。原与业障之轻重成比例。障重者欲富不能。障轻者欲贫不可。幻影上之财宝。莫得而与之。亦莫得而夺之。邓通有宠於汉文帝。许负相之当饿死。文帝不以为然。时赐通以蜀之铜山。使自铸钱以求富。文帝崩。景帝以宿憾坐通罪。财没入官。通竟穷饿而死。（出汉书）此莫得而与之明证也。波斯匿王有女名善光。享用甚丰。王曰。我所荫也。女曰。我业报也。王怒。欲遣之。女宁舍现成之富。坚执因果之说。遂下嫁乞丐。丐乃破家子。女随之故居。则满目荒烟蔓草。断井颓垣。而偕行瓦砾之间。藏金一一发露。遂建楼阁。蓄婢仆。享用一如王家。（出杂宝藏经）此莫得而夺之明证也。世人以为求则得。舍则失。纯是识中妄计。绝非实际。邓通未尝不求。弗见其益。善光未尝不舍。弗见其损。观此可以　然猛省矣。或曰。非分之求。固无所得。分而不求。不遂失乎。曰。冯异避坐树下。不与诸将争功。谁见其不得封赏耶。（出後汉书）或曰。分所应有。舍之固在。蓄积非分。又将何如。曰。徒为他人保管耳。刘廷朗掌机密。以纳赂为事。晋兵入。一骑出走。过其家。指而叹曰。吾所积钱三十万。何人取之。嗣为追兵所杀。（出五代唐列臣传）此足为好货者当头棒喝也。或又曰。有贪财而卒得享用。岂轶出例外耶。曰。此得其所固有耳。非能求分外之享用。不急於贪得。他日亦有发现之时。何苦为此徒增恶劣华果报之举。譬如已有谷仓。可由南户从容取谷。一旦行於仓後。不审己所应享。遽穴北墙潜盗之。仓因洞穿之故。纵有余谷。且不能保。谚所谓眼前种种便宜。将来实不便宜。诚阅历有得之言也。然则人事可废乎。是不然。吾人因业障深厚。遮蔽自性光明。以至未能随意享用。懒怠者。即业障之一种表示也。尽力正当人事。形式上所以治懒怠。实际上即是拨开业障。使光明得以流露而出。人事不行。流露末由。如仓谷虽属己有。并南户不入。将安得之。其有不劳而获者。乃业障之中。为夙善冲开孔隙。光明遂得迳直流露耳。非人所敢望也。或又曰。天下熙熙攘攘肆其贪求。正为懒怠之反。未始非克尽人事之一道也。曰。贪求之人。为利欲所驱使。以行其恶。原非为对治懒怠而然。纵兼含对治之意。无奈贪求所结之业障。较懒怠之本障为尤甚。故正当人事。只有尽其能力。一涉贪心。即为非分。儒门义利之辨。正欲人人分清界线。顾於贪之重害。未有根本发挥。以致桀黠者不免目为迂腐之谈。而寻常之人。亦视为无戒贪之必要。噫。此吾人所以多贫窭也。物竞之说行。贫窭者更有加无已。悲夫。  　　凡有所杀。勿论缘起若何。被杀者。以临终极苦铭刻於心。非特具结怨因缘。未有不乘机报复者。公子彭生托豕人引齐候於难。赵同赵括化二竖陷晋侯於死。此皆特著於左传者也。夫以古代君主之尊。臣下被杀。尚且肆其报复。则人之杀害生命。何殊愚夫之自戕乎。试稽肉外典籍。记载此类因果。确凿有徵者。几非吾人所能遍读也。杀害人身。莫甚於野心家之掠地攻城。此孟子所最痛心者。若辈所以犯此重大恶业。纯出於贪求之心。使明上文享用生於自心光明。或可顿然悔悟欤。杀害物命。大半为口腹之欲而然。世俗习焉不以为非。不知芸芸众生。无量世来。多数与我有亲属关系。观於飨客之羊。原为已故之妻。（出广仁录）喂儿之鸡。适是前生之父。（出法句喻经）足示一斑。则吾辈庖厨之所宰割。孰保非我夙昔之父母妻子耶。以口腹之故。聚现生父母妻生者酣嬉欢笑。故者苦楚悲哀。自天眼之旁观。盖有不胜其愍者。反而推之。今世恩爱同食之人。他生又互为俎上之肉耳。於此而不起哀矜之念。吾末如之何也已。如谓食肉为养生要素。此特一种妄执。乡曲小民粗蔬淡饭。体质自雄。其谁不知。将谓运用心思。不能徒恃植物养料。则往昔寒士。大率咬菜根以为常。诗文考据之艺。效用虽与今学不同。其劳心焦思。较今之学者。实有过之无不及。而往往以耆年见称。美洲提倡素食。日渐发达。享期颐者每出其中。则肉食养生。谓之不成问题可也。（但习於肉食者、一日舍弃、未始无不惯之感、旬日之後、自当渐忘耳）或曰。大地所以无人满之患。以有刀兵疫疾等灾祸为之限制也。设因戒杀之故。人寿而不夭。生齿将依几何级数增进。恐无几时。大地即无容足之处。人既患满。虽欲不杀。其可乎哉。此世俗学者一孔之见。绝不明人生之所由。宜有此虑。成劫初民。原由光音天福尽者下生而来。始惟化生。无男女相。嗣以耽著地味。男女渐分。引起无量世来之淫习。同分妄见所感之大地。日就恶劣。未适诸天化生之道。堪来受生者。大都淫念发动。乘吾人男女欢会之际，不觉神识参加其间。（此神识、即藏识所表现）遂沈滞於母胎。从而发展其业果。而胎生之事见焉。然神识之参加欢会。得以成胎。不可不具二要素。一者须与父母有恩怨关系。（恩怨兼钱债在内。）恩则爱慕之心切。怨则报复之心狠。志愿很切。而後机感之力强（愿力万能，分详大乘净土二篇。）二者须与父母业报相适应。父母多福者。恶劣之子不相迎。父母薄福者。宁馨之儿自拒。抑拒合宜。而後心境相融洽。世人滋养非不丰也。体质非不壮也。而多方求之。有迄不可得者。为二要素不具耳。因此限制。大地人民自无依级数增进之理。藉偶有之。地面又将依同分妄见而增拓。（如发现新地之类）无所谓人满也。或曰。鸡凫羊豕之属。生育甚繁。止而勿杀。岂能免充溢之害乎。曰。惟其不杀。反无充溢之害。鸡凫羊豕之受生。正以夙世杀生为主要业因。或无常报尽。迳转畜身。或地狱罪毕。再转畜身。或经历他道。乃转畜身。质言之。吮血啖肉之人。藏识留其陈迹。业缘一至难免被吮被啖之时。人人戒除杀业。则为畜之因渐稀。鸡凫羊豕等物。自不得不日减矣。  　　上文消极上戒贪止杀之说。既为绝妙经济卫生之学。顾恶习太盛者。或未能收戒止之功。而邪淫妄语。及其他口意等恶。又在在足为贫穷夭病之助因。以凡属恶业。皆不免遮蔽自身光明也。吾人若能积极上更起布施之行。则光明易臻炽盛。虽种种业障。未克彻底澄清。其为碍也亦寡矣。  　　布施大纲有三。曰财施。曰法施。曰无畏施。财施者。舍己资财。俾受者居於安乐也。应致恭敬如父母良师大德等。则申之以供养。（大德、指佛门圣贤言）应生怜愍。如号寒啼饥叫困等。则济之以需要。法施者。上焉。为众宣扬妙法。使闻出世之道。（出世义详小乘篇）次焉。为众解释因果。使知求乐之方。无畏施者。人有祸患。则拯救之。畜有危厄。则解放之。日日如是存心。光明发越。自不可限量。吾人试取一布施之事。躬为实验。凡至心为人。而无利己之念者。心中必有一段特别愉快景象。是即光明发越之表徵也。  　　人能於积极上启发光明之源。又能於消极上塞断贪杀之流。斯真一切逆境可转为顺。非只富饶寿康已也。昔了凡少遇孔某。依皇极经世法为之起数。县试得第十四名。邵试得第七十一名。学试得第九名。某年补廪某年当页。某年受职。任期二年半。五十三岁八月十四日丑时命终。无子。既而自县考至出贡。一一灵验无少爽。以为凡事前定如此。心渐澹然无所求。嗣遇云谷禅师於山中。儆以立命之道。於是递次誓举三千善行。以为功名子寿之代价。孔某预言。以後完全无效。向之限於贡者竟乡捷登第矣。向之惜无子者。竟弄璋矣，向之限於五十三岁者。六十九犹无恙也。（出了凡立命篇）夫了凡遇云谷之时。既能先自去贪。後更叠举布施不辍。功名子寿。如愿相偿。不亦宜乎。然不遇孔某。无以见业力拘束之实徵。不遇云谷。无以显业力转变之有道。两者交遇。岂惟了凡之幸。直可作後世迷途乱步者之指南针也。其有特别至心布施。虽仅一事。亦足以酬所欲。如赵盾困於晋灵伏甲。以昔曾饭灵辄故。遂赖之脱难。（出左传）楚惠王久病心腹之疾。後为脱庖宰监食者於死。甯暗吞水蛭。宿疾反随蛭泻而顿愈。（出贾谊新书）是其例也。  　　财施固仗资财。法施无畏施亦每须借助。如印刻经典。及买施生物之类是也。或疑布施惟富人优为之。贫者未免兴叹。此大不然。启发光明之道。只论尽心不尽心。不论所施之多寡。贫者端诚施一钱。实远胜富人慢意施万镒。昔有乞女。见诸长者布施耆　崛山中大德。自思今世贫苦。正由先世不施。今又无财可施。後苦宁非更剧。思已而哭。猛忆尝於粪中拾两钱。恒自保惜，以备乞索不得时之需。遂至心持供大德。事讫。出卧树下。光明所发。感为黄云覆於其上。值国王新丧夫人。访大福德者为继。相师觇黄云。遂以女进。即日大享富贵焉。（出杂宝藏经）此非贫女布施之懿范欤。惟报应迟速。各视机缘。不得先存急功近效之想耳。倘遇事贪图报应。则贪心一发。又起遂微。既审启发光明之道而实行之。将来所受之报应。有踌躇满志之观。可谓尽美矣乎。曰犹未备焉。容貌或苦丑陋。一不备也。配偶或苦荡佚。二不备也。欺诳诽谤。难保不蒙。三不备也。恶声诤语。难保不闻。四不备也。言语或不明了。而无人受。五不备也。眷属或偏弊恶。而常违逆。六不备也。所见或陷狂惑。用心或习谄曲。七不备也。此等业果。原与夙昔瞠恚。邪淫。妄语。恶口。绮语。两舌。邪见。诸业因相对。欲避业果。不可不兼持诸戒也。诸戒能持。他日所收善果。非具享人间之荣幸。即备受天道之繁华。如是庶尽世法之美。世法者何。世间上因缘和合所生之幻影轨则也。
 
