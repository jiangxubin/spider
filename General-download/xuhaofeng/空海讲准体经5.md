空海讲准体经5
   【從月二十三日。至月盡日。取午時。中夜。二時念誦。夜作護摩。真言曰。吽。者禮主禮準泥。令某甲缽囉二合喃。伽多野。吽癹吒】 吽字合口呼。如牛鳴聲。吒字半聲呼。智譯云。 若欲降伏一切惡鬼神。及損三寶人天者。 有多罪業障重眾生。難調伏者。能令發菩提心。修諸善業者。 應起慈悲心。而作此法。云云。 蘇悉地經云。或有真言。 初有[合*牛]字。後有[打-丁+巿]吒字。速得成就阿毗遮嚕迦法。 復須善解修真言法。隨所求事。 隨稱彼法真言之相。誦彼真言。即得成就。 持明藏云。 若作息災增益法時。輕輕誦吽字。又癹吒字。若作調伏法。 當起忿怒心。厲聲持誦吽字癹吒字。　 ○若無壇場。 可於準提像前。安置鏡壇。更想一青色三角壇。 於三角壇中。遍想◇囉字。或◇嚂字。尊像供具自身。 俱想在三角壇中。或於像前。只塗一三角壇亦得。以忿怒心相應。洗浴換衣斷食如前。若惡人等。身心不安。或得大病。或命欲終。即當勸彼令發善心。 若是悔過自責。永斷惡心者。即為彼人作息災法念誦。 彼人即免災難。 此上四種法。若欲於中求成就者。 須預前持誦準提真言。五十萬遍。或七十萬遍。 或百萬遍。而為先行。方於四種法中。隨心所作一法。 決定成就。當依本經。用真言印契。結界護身。供養迎請本尊。念誦畢。 復如前作供養解界奉送本尊等印咒。  故持明藏經云。若作如上四法。必須請召本尊。及眾賢聖。作法竟。卻發遣。蘇悉地經云。 護摩了已。用本尊真言。真言淨水。以手遠巡。散灑爐中。如是三度。護摩都了。乃至復作供養等已。如法發遣。 又持真言行者。不應與彼別持誦人。更相試驗。 若緣小過者。不應作降伏之法。持明藏云。 又行人以紅華染線。用童女合。以真言加持一千遍。 結七結已。繫於腰側。真言曰。　唵引賀囉一賀囉二滿提戌訖囉二合馱引哩尾三悉提引娑[口*縛]二合引賀引四○戍亦作 縮　此真言。亦能禁伏戍訖囉。及能破設咄嚕。 蘇悉地經云。取白疊絲。及以麻縷。令童女染紅色。 或鬱金色。作線取結。為真言索。持誦七遍。而作一結。 一一如是。乃至七結。置本尊前。以真言持經一千遍。或持誦時。及護摩時。欲臥之時。應以繫腰。 不失精穢。臥時應如師子王。右脅而臥。真言同上。 但滿提字。彼作滿馱滿馱。為異。又蘇悉地供養法云。 其腰線者。令童女右旋搓合。經三合已。重更三合。若網調雲作。以五淨用灑之。 佛部五淨真言曰。 那謨婆迦[口*縛]帝烏瑟膩二合沙也微輸上聲提微囉誓尸吠扇引底羯里莎訶  又云。以紅藍華染。或鬱金染如前法成就已。以結索真言持誦千遍。 於念誦護摩時。及以睡時。繫於腰間。能止失精。念誦之時。 及護摩時。須上下著衣。偏袒右肩。若大小便。應著木屐。於本尊及二師耆宿前。不應著之。 言謗方廣大乘者。謂華嚴。法華。楞嚴。楞伽。維摩。圓覺。勝鬘。 涅槃。諸大經典。廣談真如實相。謂一切眾生。 本來成佛。性具恒沙德用。誹謗不信。自損損他。俱墮阿鼻。千佛出世。莫能救拔。毀滅佛性者。謂一切眾生。 本具佛性。只因妄想煩惱積集。而不證得。若息妄歸真。即與諸佛同一覺源。凡夫邪見。毀而不信。 自他斷滅佛性種子。作一闡提。永劫難救。 故於如是等人。深生悲愍。作法降伏。令其回心向善也。 持明藏經云。若以唵字為首者。能成就一切法。 若左字於息災增益降伏三法。有大威力。 隸字能破壞設咄嚕。亦作發遣。及擁護法。功力最大。主字能作破壞。及散他軍。如金翅鳥能食於龍。隸字破諸大惡。 有最勝力。準字能成就一切。而能破堅固禁縛。 泥字能破魔怨。及諸大惡。莎字能自擁護。及能破怨。 賀字能除大毒。及一切病。如是等字。猶八正道。能使有情解脫輪迴。後得涅槃。 若諸真言所用。加唵字。 能為警覺。及作發遣。若加唵隸吽三字。力能斷截。 若加唵羅吽癹吒五字。力能驚怖。及能破壞。 亦能擁護。若加唵主曩謨四字者。能成就敬愛法。若加唵主吽三字。能退他軍。若加唵隸癹吒四字者。 能息大[鬥@斗]戰。 七俱胝佛母所說準提陀羅尼經會釋卷中 音釋 [寧*頁]：乃挺切。音寧去聲。梵音亦同你。 [亭*夜]：切身。 [齒*來]：音齋。 枲：音徙。 [打-丁+巿]：音潑。 衒：音眩。自矜也。又賣也。 設咄嚕：此云冤家也。 安善那：眼藥。　　　 [戀-心+廾]：音見。抒滿也。 櫱：音不。 噦嗌：上音洲入聲。下音抑。 咳[口*敕]：上音慨。下音搜去聲。 臭：同臭。惡氣也。 棓：同棒。又連枷。 跋折囉：此云金剛杵。  七俱胝佛母所說準提陀羅尼經會釋卷下附五悔儀并持誦法要 唐天竺三藏法師大廣智不空奉　詔譯 清粵東鼎湖山菩提心沙門弘贊　會釋 【○次說準泥佛母畫像法亦名尊那菩薩 取不截白疊去毛髮者。[巾*穴/登]於淨壁。先應塗壇。以閼伽飲食隨力供養。畫師應受八戒齋。清淨畫像。其彩色中。勿用皮膠。於新器中調色。應畫準泥佛母像。身黃白色。結跏趺坐。坐蓮華上。身佩圓光。著輕縠。如十波羅蜜菩薩衣。上下皆作白色。復有天衣角絡。瓔珞。頭冠。臂皆著螺釧。檀慧著寶環。】 檀慧。即二小指。智譯云。種種莊嚴其身。 腰下著白衣。衣上有華。又身著輕羅綽袖天衣。以綬帶繫腰。朝霞絡身。其手腕。以白螺為釧。七寶莊嚴。 一一手上。著指環。都十八臂。  【其像面有三目。十八臂。上二手作說法相。右第二手作施無畏。第三手執劍。第四手持寶鬘。貫寶華為鬘第五手掌俱緣果。】 梵云微若布羅迦果。華言子滿果。西竺國有。 此間無。 【第六手持鉞斧。第七手執鉤。第八手執金剛杵。第九手持念珠。】 智譯以第四手持念珠。第九手持寶鬘。 法賢譯第四手執寶鐸。而無寶鬘。  【左第二手執如意寶幢。第三手持開敷紅蓮華。第四手執軍持。澡罐也第五手執罥索。第六手持輪。第七手持商佉。螺也第八手持賢缾。即淨瓶也第九手掌般若梵夾。蓮華下畫水池。池中難陀龍王。塢波難陀龍王。拓蓮華。】 智譯云。二龍王。共扶蓮華莖。  【座右邊畫持誦者。手執香爐。瞻仰聖者準提佛母。矜愍持誦人。眼下顧視。上畫二淨居天子。一名俱素陀天子。手持華鬘。向下承空而來供養聖者。畫像已。隨力僧次。請七僧供養。請開光明。咒願讚歎。於像下應書法身緣起偈。】 偈云。諸法從緣起。如來說是因。彼法因緣盡。 是大沙門說。  【將像於精室秘密供養。以帛覆像。念誦時去覆帛。瞻禮供養。念誦畢。卻以帛覆。慎勿令人見。何以故。從師受儀軌畫像法。若轉與人呈像。被魔得便。當須秘密。】  白疊若無。可倩人織。與西洋布相似。長短闊狹。隨宜織之。如無能織者。可取西洋布權用之亦得。彩色中不聽用皮膠。當用白膠香等。此亦無者。 可用桃樹膠。或以肥皂莢仁去上麤皮。取內白淨煎膠。 或磨黃豆。白芨用之。皆得。僧次者。恐無財力。不能總請眾僧。又復如來不聽擇請。故隨僧中次第差赴請也。  ○附五悔儀  經云。每入道場。先應禮佛懺悔隨喜勸請發願已。應自誓受菩提心戒。此之五法。乃諸菩薩六時行道之軌轍。文備諸經論。今略錄其要。以便修持。行者初入道場。長跪合掌。專心定意。手擎香爐云。願此香華雲。遍滿十方界。一一諸佛土。無量香莊嚴。具足菩薩道。成就如來香。供養已。次應起禮敬。 一心頂禮毗盧遮那牟尼世尊。  分別聖位修證法門云。如來最初於無上乘。發菩提心。由阿[門@人/人*人]佛加持故。證得圓滿菩提心。 由證菩提。外感空中寶生佛灌頂。受三界法王位。由觀自在王佛加持語輪。說無量修多羅法門。 由不空成就佛加持。於諸佛事。及有情事。所修行利樂。皆悉成就。是故如下當次第一一禮之。 一心頂禮阿[門@人/人*人]世尊。 一心頂禮寶生世尊。 一心頂禮觀自在王世尊。 一心頂禮不空成就世尊。 一心頂禮極樂世界阿彌陀世尊。 一心頂禮十方法界諸佛世尊。 一心頂禮七俱胝佛母所說大準提陀羅尼。 一心頂禮十方法界修多羅藏。一切陀羅尼門。 一心頂禮毗盧遮那宮殿中。 　七俱胝準提佛母菩薩摩訶薩。 一心頂禮觀自在菩薩摩訶薩。 一心頂禮彌勒菩薩摩訶薩。 一心頂禮虛空藏菩薩摩訶薩。 一心頂禮普賢菩薩摩訶薩。 一心頂禮金剛手菩薩摩訶薩。 一心頂禮文殊師利菩薩摩訶薩。 一心頂禮除蓋障菩薩摩訶薩。 一心頂禮地藏菩薩摩訶薩。 一心頂禮無能勝菩薩摩訶薩。 一心頂禮大勢至菩薩摩訶薩。 一心頂禮十方法界一切菩薩摩訶薩。 一心頂禮摩訶迦葉尊者諸大聲聞僧。 一心頂禮十方法界一切三乘賢聖僧。  已上俱一拜。至準提佛母。及準提陀羅尼。各須三拜。此之人法。是道場主故。禮已。次當懺悔。行者應想自身。對三寶前。憶念先罪。及今生所造。 若不懺悔。當墮阿鼻地獄。受極大苦。豈能成就所修真言妙行。持明藏儀軌經云。行人於瑜伽法門。 若欲修習。求諸悉地者。先於自身。種種作法。懺除宿業。令無障難。若不如此。聖道難成。 金剛智譯本。與此儀軌。雖出懺悔等五法。而文簡略。 恐行者臨文懇禱之情難伸。故述餘經。以詳其旨。如無量壽儀軌云。 自身五體投地。想於一一佛菩薩前。恭敬作禮已。 即右膝著地。合掌當心。虔誠發露懺悔。無始以來。一切罪障。則隨喜諸佛菩薩。聲聞緣覺。一切有情。 所修福業。又觀十方世界。所有如來。初成正覺者。請轉法輪。所有如來現般涅槃者。請久住世。不般涅槃。又發願言。我所積集善根。禮佛懺悔。隨喜勸請。以此福聚。迴施一切有情。乃至見佛聞法。速證無上正等菩提。如是知已。心生哀切。口宣懺悔。  我弟子某甲至心懺悔。自從無始生死以來。隨惡流轉。共諸眾生。造業障罪。為貪瞋癡之所纏縛。由身口意。造五無間罪。及十惡業。自作教他。見作隨喜。或塔物僧物。自在而用。於諸善人。橫生毀謗。見學聲聞緣覺大乘行者。喜生罵辱。令諸行人。心生悔惱。見有勝已。便懷嫉妒。法施財施。常生慳惜。無明所覆。邪見惑心。不修善因。令惡增長。於諸佛所。而起誹謗。如是眾罪。佛悉知見。我今歸命。對諸佛菩薩聖眾前。皆悉發露。不敢覆藏。未作之罪。更不復作。已作之罪。今皆懺悔。所作業障。應墮三途。及八難處。願我此生。所有業障。皆得消滅。所有惡報。未來不受。亦如過去未來現在諸大菩薩。修菩提行。所有業障。悉皆懺悔。我之業障。今亦懺悔。咸悉發露。不敢覆藏。已作之罪。願得除滅。未來之惡。更不敢造。 懺悔已。歸命禮三寶。  我某甲至心隨喜。過去未來現在一切眾生。修行施戒心慧。所有善根。我今皆悉深生隨喜。由作如是隨喜福故。必當獲得尊重殊勝無上無等之果。又於過去未來現在一切諸佛菩薩。聲聞緣覺。所有無量功德之聚。我今至心。悉皆隨而歡喜讚歎。 隨喜已。歸命禮三寶。  我某甲至心勸請。十方一切諸佛世尊。現得無上菩提者。未轉法輪。我皆至誠勸請。轉大法輪。安樂有情。十方一切諸佛世尊。欲捨報身。入涅槃者。我今頭面頂禮。至心勸請。久住世間。度脫安樂一切眾生。 勸請已。歸命禮三寶。  我某甲至心迴向。從無始來。至於今日。於三寶所。修行成就。所有善根。乃至施與眾生一摶之食。復以如是持誦秘密功德。懺悔勸請隨喜善根。皆悉攝取。回施一切眾生。無悔吝心。是解脫分善根所攝。如諸佛世尊之所知見。不可稱量。無礙清淨。如是所有。功德善根。悉以回施一切眾生。不住相心。不捨相心。我亦如是。功德善根。悉以回施一切眾生。共諸眾生同證無上菩提。得一切智。因此善根。更復出生無量善法。亦皆回向無上菩提。  又如過去未來現在諸大菩薩修行之時。功德善根。悉皆回向一切種智。然我所有功德善根。亦皆回向無上菩提。是諸善根。願共一切眾生。俱成正覺。如餘諸佛坐於道場。菩提樹下。不可思議。無礙清淨。住於無盡法藏陀羅尼。首楞嚴定。破魔波旬。無量兵眾。一剎那中。悉皆照了。於後夜中。獲甘露法。證甘露義。我及眾生。願皆同證如是妙覺。猶如諸佛。示現應化。得無上菩提。轉妙法輪。為度眾生。我亦如是。示現應化。得無上菩提。轉妙法輪。度諸眾生。 迴向已。歸命禮三寶。  我某甲至心發願。願諸眾生。悉發無上菩提之心。常念十方諸佛功德智慧。復願一切眾生。頓破無明。得見佛性。猶如諸大菩薩。一切天龍八部。增益威光。擁護國土。及於壇場。卻諸魔怨。令我所修諸佛秘密法要。速獲成就。  發願已。歸命禮三寶。次應自誓受菩提心戒。如上懺悔。隨喜勸請迴向。文出大金光明經。 而五法皆言悔者。以其悉能除障滅罪。禮佛能除我慢障。 得尊貴身。懺悔能除三障。得依正俱足。 隨喜能除嫉妒障。得大眷屬。勸請能除慢法障。得多聞智慧。迴向者。謂迴自所修善根。向於三處。即實相。菩提。 及與眾生。能除著有及慳吝心。由迴向少善。 遍入三際。如滴水投海。如聲入角。則能遠遍。 發願能除退屈障。得總持諸行。速獲妙果。然迴向即兼發願。今於迴向開出發願以對治無決定心。喜退屈障。或可入道場時禮佛乃至迴向。 持誦畢方兼發願亦得。念誦畢如前次第結印。各誦真言一遍。 復修五悔。若時速。不能如上誦懺悔等文。可為偈曰。 我弟子某甲。至心懺悔。 　歸命十方佛　　大聖準提尊　　一切賢聖眾 　悉知悉見我　　今身若前身　　所造諸惡業 　我今盡發露　　眾罪皆懺悔 　我弟子某甲。至心勸請。 　十方一切佛　　現在成道者　　我請轉法輪 　安樂諸眾生　　十方一切佛　　若欲般涅槃 　我今頭面禮　　勸請久住世 　我弟子某甲。至心隨喜。 　三世諸如來　　菩薩聲聞眾　　修習三乘人 　乃至凡夫類　　所有諸福善　　施戒禪定慧 　忍辱并精進　　我今皆隨喜 　我弟子某甲。至心發願。 　願諸眾生等　　悉發菩提心　　永斷諸煩惱 　當證一切智　　復願我今修　　準提秘密行 　所求諸悉地　　隨心速成就 　我弟子某甲。至心回向。 　以我所修福　　及與真言行　　回向諸有情 　共成無上道　　復以今所修　　禮拜及懺悔 　勸請并隨喜　　發願回向善　　悉施與眾生 　永離三途苦　　同趣大菩提　　法界真如海 
