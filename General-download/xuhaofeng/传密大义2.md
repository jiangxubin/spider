传密大义2
  第四節 申辯 傳密不論緇素，依于〈原理〉、〈引證〉，大義固然確立不移。然尚有幾許疑慮，為客所問者。茲更擇要申辯，亦足增本義之光芒也。 ◎問一：傳密與比丘，既無必要關係，何以授菩提心戒時首與舉人皈依三寶。 答：密宗所皈依者，為常住三寶。佛寶，即法身也；法寶，即密理也；僧寶，則傳遞佛性以接眾生之種種「差別智」也。常途三寶，比丘自身，生滅無常，雖為密教所尊重，而非宗趣之所在。《大日經疏·受方便學處品》云：「此中三皈者，即是常住秘密之三寶，非是法僧別住，同于其餘不了義經。」可細究也。 ◎問二：比丘堪為四眾導師，為能受具足大戒也。居士未嘗受此，亦得領導四眾，豈密宗不講戒律歟？ 答：常途戒律，重在「制戒」；禪密二宗，皆重見性。法性昭著，貪瞋癡三毒自消，自然不造惡業。是謂「性戒」。唐李蹋參藥山問戒定慧之學。山云：「貧道這裏無此閑傢俱。」此禪宗不講制戒之典據也。密宗性戒，根本有四： （一）皈依常住佛。 （二）皈依常住法。 （三）皈依常住僧。 （四）不捨菩提心。 此外復有六戒： （一）不謗三乘經法。 （二）不應於一切法生於慳吝（應施不施）。 （三）不起邪見（拔無因果無佛等見） （四）對於發大心人，應加策勵，不應阻撓。 （五）小根人前，不應說大法。大根人前，不應說小法。 （六）常當行施。然不得以不饒益眾生者與人。（如酒及其他偷盜之物） 連四根本戒，共稱十重戒。又為適應機宜故，復增十善戒（即不殺生、不偷盜等十條）。是密宗戒律有十重十善二種，較禪宗門庭為詳，此二種戒律，在家人並能守之，非比丘所獨擅。故無以比丘為導師之必要。 （注）上舉密宗諸戒，詳見〈受方便學處品〉疏文。其十重戒與東密現行三昧耶戒，開合不同，大旨無二。 ◎問三：密宗既重實際，獨持性戒可矣。十善乃常途制戒，曷為修之？ 答：上根利器，速疾見道，獨守性戒，自不造惡。尋常根器，情識難捨，造惡機會，無處蔑有。雖能依法修行，未易遽言得力。夙業較重者，對於五欲嗜好滋多，乃至恣殺生命，以快口腹；時肆謾駡，以逞忿恨，如此纏縛不休，本性難以發見。以言自度，殊負光陰；以言度他，反遭白眼。增修十善，正應機之妙劑也。 ◎問四：密宗雖有戒律，然據《莊嚴寶王經》說，波羅柰城，一位法師，戒行缺犯，而有妻子。大小便利，觸汙袈裟，無有威儀。惟能作意受持課誦六字大明陀羅尼。除蓋障菩薩特奉釋尊教敕，率領無數菩薩，及以四眾，向之禮拜供養，求傳此陀羅尼。此法師是緇是素，且不問。究竟犯戒行者，乃堪為菩薩四眾之師。然則密宗果無持戒之必要歟？ ◎答：否，否。釋尊深意，可分二，層層迭迭。一示陀羅尼功德之大，雖傳自破戒之人，仍有效力；二示當來眾生，於善知識難值之時，亦有一方求師之道。然亦須行持常能作意，缺犯不致過重乃得。如作「推翻戒律」會，便成大錯！蓋破戒猶如破器，小破小漏，大破大漏。究竟不破，方成完器。密乘儀軌，咸重懺悔。經疏詔示亦屢見不一。《大方等陀羅尼經》卷四，釋尊誡真言行者竟云：「不得與破戒比丘往來，五戒破優婆塞亦不得往來。」可知持戒之要矣。 ◎問五：居士作阿闍黎，未免受出家二眾禮拜，有罪過否？ 答：傳法時阿闍黎恒觀自身為毗盧遮那，而觀受者為金剛薩埵；祗見薩埵禮遮那，不見僧尼禮居士，有何罪過？若阿闍黎殊不作觀，但以凡夫身受拜。此當別論。 ◎問六：白衣既可傳密，人將以出家為多事，僧伽不其冷落乎？ 答：此見殊誤。出家為超生脫死耳，豈謀與白衣爭傳密！如以此事為心，正被生死念頭繋縛。僧伽中何貴為此輩滯一席耶？ ◎問七：傳密雖不論緇素，吾華何不竟效東鄰之不勞居士乎？ 答：僧伽自能弘密，大振宗風。不勞居士，出而宣傳。此正居士之欣幸也。當僧材缺乏之時，居士雖欲辭勞，亦不可得。 ◎問八：既具阿闍黎資格之居士，何不勸其亦現比丘身，畀維持僧伽特權乎？ 答：一乘教中，無此「不了義」，何必強人削趾適履為。 右申諸辯，畧舉大者。其他枝蔓，未遑多談。 第五節 擇師 傳密之師，固於緇素無擇。然程度問題，則不可不講。蓋阿闍黎為傳播菩提種子之人，程度高下，與種子強弱，成正比例。種子弱者，雖亦不無效用，何如強者成功之速乎？故於大義演竟之後，特詳擇師以終篇。 據《蘇悉地經·分別阿闍黎相品」》所標資格凡二十二相：賅攝完備。今以十門記配之。 （甲）業報門三相 （一）支體圓滿（身無殘缺為主） （二）福德莊嚴（兼攝依正二報） （三）貴族生長（舊指刹帝利、婆羅門兩種今當變通） （乙）持戒門（四相） （一）恒依法住，不行非法（恒住根本四性戒，餘戒亦不敢犯） （二）讀大乘經，謹依法教（大乘諸經皆密宗所資，當謹依之） （三）為求大法，不樂小緣（非疾證菩提之法，皆不安住） （四）設犯小罪，猶懷大怖（此為懺悔要法） （丙）度生門（三相） （一）具大慈悲，憐慰眾生（常願一切眾生皆入法界） （二）常具四攝（佈施、愛語、利行、同事常能具足。） （三）永離慳恡（不吝法施） （丁）智慧門（二相） （一）聰明智慧，辯才無礙（離執之慧，如理之辯） （二）善解妙義，深信大乘（神會之解，心領之信） （戊）受用門（二相） （一）心常悅樂（此異世間相對之樂，次相亦然） （二）隨有共住，皆獲得安樂（僧居俗舍，皆非所揀） （己）品性門（三相） （一）性調柔和（此約其體，下二相分約發用） （二）能懷忍辱，不懷我見（毀罵不報，物我一如） （三）身口意業善須調柔（三業一涉躁暴，去道便遠） （庚）學位門（二相） （一）善須知解世出世法（此屬普學問） （二）復須善解畫曼荼羅（此屬特殊學問） （辛）常課門（一相） 勤修真言不間斷（精進不懈） （壬）授記門（一相） 尊從師入大曼荼羅，受灌頂法。復為先師讚歎有德者，汝從今往，堪受灌頂，為阿闍黎。（傳法灌頂） （癸）果德門（一相） 所作悉地皆悉成者（實證悉地） 以上二十二相，如圓滿具足，固稱最上阿闍黎。即使有所未全，而於果德門，既真實達到悉地者，亦躋聖位之列。聖位以上阿闍黎，難於值遇。普通選擇，祗就凡位立論。 凡位阿闍黎，尚未妙符悉地。故果德一門，且畧而不談。其業報一門，原與生俱來，亦不必细究。今所論者，惟詳中間八門。八門之中，自然以授記為先訣條件。蓋未經授記，則不能作阿闍黎故。 既授記矣，席課在所當論。精進不懈，法性乃耀。為人灌頂，庶有實益。若常課頻頻間歇，或雖循例念誦，而身在心離。如是則法性恒為迷情所掩，實益難期。此宜細心揀擇者。 常課精進矣，則學問尚焉。夫獨彰法種，猶屬偏真；能應俗諦，體用方全。欲求俗諦詳明，須於大乘經教，世間學問，皆有相當研究。更須洞徹曼荼羅法理，乃堪稱密教導師。 學問既具，更於持戒、度生二門觀察之。度生彌切，加持之力彌強。持戒滋嚴，先明之相盛。選擇阿闍黎，當知此中標準。 此外智慧、受用、品性三門，各各固有特殊之點。要皆與常課有密切關係。 以言智慧，原分聰明、辯才、善解、深信諸端。常課苟非精進，法性何從煥發！法性隱沒，般若便在無明覆蔽之下。妙意惟事揣度，大乘祗知附和。縱有聰明辯才，亦世智辯聰耳。惟其精進不懈，般若內熏，法界秘奧，心領神會，於大乘自生實際之信，於妙義自起離言之解，真境妄境，堪驗分明。橫說豎說，破立自在。雖亦仗學問相資，要以常課為本。阿闍黎若深入此門，有所發揮，胥從性海流出，凡為學子抉擇證明，自然如法當理。此最宜入選者也。 以言受用，常課精通者，法性內充，動靜自符法樂。靜則逈脫根塵，動則妙融差別。樂境之來，自覺一種理致，無所謂順；苦境之來，亦覺一種理致，無所謂逆。世俗之毀譽榮辱，皆蔑如也。孑然獨居也，法樂如是；隨其共住也，法樂如是。阿闍黎如有此等受用，菩提種子之強可知；反是，斯弱矣。此又為選擇標準之一。 以言品性，原不外「先斷瞋恚」之後效。瞋恚導源於夙生熏習，非持性戒，不易斷除。性戒得力，要待法性濃厚。濃厚之由，不外常課精進。是故本門所列三相，仍以常課為本。精進有功，自然品性柔和，三業胥能相應。反言之，好逞瞋恚者，則必非精進。此可為測驗行人之繩尺也。夙生習氣，禪門大德，雖不無走作之時。要與好逞有別，選擇阿闍黎，不可不審此理。依上列標準以求師，一一中程，未必常有。退思其次，未嘗不可。缺失過重，斯不足道。同一程度，比丘居士，各有其人，則隨順俗諦尊重之意，推舉比丘當之。倘比丘程度較低，應以居士當選。 《蘇悉地經》屬密教中律部，據此經說明傳密之紀律，最為謹嚴。編者誌。 傳密大義終 
