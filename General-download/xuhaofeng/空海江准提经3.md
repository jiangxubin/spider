空海江准提经3
  【由誦此真言加持故。所想供養具。真實無異。一切聖眾。皆得受用。】 按無量壽儀軌誦大虛空藏真言。先令結印。 以二手合掌。二中指右押左外相叉。博著手背。 二頭指相蹙如寶形。想從印流出無量諸供養具。衣服飲食。宮殿樓閣等。行者縱使觀念力微。 由此印咒加持力故。諸供養物。皆成真實廣大供養。  又準別部有出生供養印。二手當心合掌。以十指右壓左。 頭相交。復安在頂上。誦出生供養真言二十一遍。 即唵字也。由唵字真言及印。不思議力。自然遍法界。出生無盡香華燈燭幢旛寶蓋衣服臥具樓閣宮殿音樂唄讚等。種種諸供養具。供養遍法界無邊佛法僧三寶等。若無飲食香華等。 但對像前結印誦唵字真言。自然有無量供養。遍供法界無盡三寶。是知唵之一字。如摩尼珠。隨心所現。亦如本經。 所想悉皆成就。又此唵字。是一切真言字母。能生一切真言字義。是故一切真言。皆首宣之。 【○次結寶車輅印】 車昌遮切。撦平聲。輅魯故切。音路 【二手內相叉仰掌。二頭指橫相挃。以二大指各捻頭指根下。想七寶車輅。佛部使者。駕御七寶車輅。乘空而去。至於色界頂。阿迦尼吒天。毗盧遮那佛宮殿中。誦真言七遍。】 智譯云。先以二手向內相[叉-一]。右壓左即仰開掌。 二頭指直伸頭相拄。以二大指撥二中指頭來去。 即成。心想阿迦尼吒天宮中毗盧遮那如來。 十地菩薩圍繞。集會中。請準提佛母聖者。乘七寶莊嚴車輅。上有白蓮華座。座上有如所畫形像。心中想念。 如在目前。 阿迦尼吒天。此云色究竟天。 是色界最頂天。亦名有頂天。 【真言曰。唵引一睹嚕睹嚕吽引二】 嚕字轉舌呼。智譯無吽字。有莎[口*縛]訶字。由誦真言結印加持故。七寶車輅。至色界頂。準提佛母。并八大菩薩。及諸聖眾。眷屬圍繞。乘七寶車輅。  八大菩薩者。一觀自在。二彌勒。三虛空藏。四普賢。 五金剛手。六文殊師利。七除蓋障。八地藏菩薩。 若毗盧遮那佛內心證得三摩地智。 則流出十六菩薩。一金剛薩埵。二金剛王。三金剛愛。四金剛善哉。 五金剛寶。六金剛威光。七金剛幢。八金剛笑。九金剛法。十金剛劍。十一金剛因。十二金剛語。 十三金剛業。十四金剛護。十五金剛藥叉。 十六金剛拳菩薩。瑜伽分別聖位修證法門云。  夫真言陀羅尼宗也。是一切如來秘密之教。自覺聖智修證法門。 亦是菩薩具受淨戒。無量威儀。入一切如來海會壇。 受菩薩職位。超過三界。受佛教敕。三摩地門。具是因緣。頓集功德。廣大智慧。於無上菩提。皆不退轉。 離諸天魔。一切煩惱。及諸罪障。念念融證。  佛四種身。謂自性身。受用身。變化身。等流身。滿足五智。 三十七等不共佛法。然如來變化身。 於閻浮提摩竭陀國。菩提道場。成等正覺。為地前菩薩。聲聞。緣覺。凡夫。說三乘教法。或於他意趣說。或自意趣說。 種種根器。種種方便。如法修行。得人天果報。 或得三乘解脫果。或進或退。於無上菩提。三無數大劫。 修行勤苦。方得成佛。王宮生。雙樹滅。遺身舍利。起塔供養。感受人天勝妙果報。及涅槃因。 不同報身毗盧遮那如來。 於色界頂第四禪阿迦尼吒天宮雲集。盡虛空遍法界。一切諸佛。十地滿足諸大菩薩。 證明警覺。身心頓證無上菩提。自受用佛。從心流出無量菩薩。皆同一性。謂金剛性。 對毗盧遮那如來受灌頂職位。彼等菩薩。各說三密門。 以獻毗盧遮那佛。及一切如來。便請加持教敕。 毗盧遮那佛言。汝等將來於無量世界為最上乘者。令得現生世間出世間悉地成就。若依次說。前後有差。 據報身佛。頓證身口意三種淨業。遍周法界。 於一一法門。一一理趣。一一毛孔身分相好。盡虛空界。 不相障礙。各住本位。 以成遍照光明毗盧遮那自受用身。他受用身。若依二乘次第而說。若不具修三十七菩提分法。證得道果。無有是處。 若證自受用身佛。必須三十七三摩地智。以成佛果。 梵本入楞伽偈頌品云。自性及受用。變化并等流。佛德三十六。 皆同自性身。并法界身。總成三十七也。以三十七內證無上金剛界分智。威力加持。 頓證毗盧遮那之身。從無見頂相流出無量佛頂法身。雲集空中。 以成法會。光明遍覆。如塔相輪。十地滿足。 莫能睹見。冥加有情。身心罪障。悉令殄滅。無能知者。雖不能知。能息諸苦。而生善趣。從光流出十六菩薩。 及八方等內外大護。展轉出光照觸惡趣。 以成窣堵坡階級。衛護諸佛窣堵坡法界宮殿。成為全身。 現證金剛界如來毗盧遮那遍照之身也。 是知準提佛母。乃從毗盧遮那身流出。而準提真言。 即諸佛內心自證之法。故云七俱胝如來所說。 以能出生諸佛。故云佛母也。 【○次結請車輅印 準前印。以二大指向身。撥二中指頭。即成。誦真言七遍。真言曰。曩麼悉底哩三合野地尾二合迦引南引一怛他引[薛/木]多引南引二唵[口*縛]日[口*朗]二合引擬斫以切你也二合引三羯哩灑二合也娑[口*縛]二合賀引四】 南。亦作難。[口*朗]。亦作朗。又作嚂。擬。亦作祇。[薛/木]多。 應作孽跢。你也。亦作孃字。上聲羯哩。亦作迦囉。 【由誦真言加持故。聖眾從本土來至道場空中而住。】 智譯無此真言印契。唯用後真言印契請之。 修真言行者。隨準一法。皆成。 【○次結請本尊印從車輅下降於道場本尊。即準提佛母準前第一根本印。以二大指向身招。誦真言三遍。】  第一根本印。即前佛部印。下言準前根本印。同此。 智譯云。以二大指來去招之三度。 想聖者從寶車上。下來道場中。白蓮華座上。 蘇悉地經請云。 今有某甲。為某事奉請。仰惟尊者。以本願故。降赴道場。 願垂哀愍。受此閼伽。及微獻供。當請之時。 誠心作禮。再三啟白。若不誠心。徒多念誦。乃至真言。亦皆慇懃。加翳醯字。此更秘密。速滿其願。 【真言曰。唵。者禮主禮準泥。翳醯曳呬婆戰[口*縛]底丁以切娑[口*縛]二合賀引】 婆字去聲呼。智譯作。唵折[棣-木+上/矢]主[棣-木+上/矢]準提。噎醯曳醯。薄伽[口*縛]底。莎[口*縛]訶。伽[言*我]揭孽。四字同音。戰字疑是戟字。當伽字輕呼。蘇悉地經云。奉請已。作如是言。善來尊者。愍我等故。降臨道場。復垂哀愍。 當就此座坐。受微獻供。復起誠心。頻興作禮。而白尊言。大悲垂愍。乘本願故。而見降臨。非我所能。應須辦供。 先獻塗香。次施華等。復獻燒香。次獻飲食。 次乃然燈。如其次第。 【○次結無能勝菩薩印辟除障者二手右壓左。內相叉作拳。豎二中指。頭相合。即成。繞身右旋三匝。作是思惟。所有障者。毗那夜迦。諸惡鬼神。遠走而去。所來聖眾。不越本三麼耶。大悲而住。願垂加護。】 凡修真言行者。及坐禪人。須先以咒印。除諸魔障。 故金光明經云。十地菩薩。尚以咒護持。況其凡夫。 如首楞嚴經云。若不持咒。而坐道場。令其身心遠諸魔事。無有是處。悉地經云。若成就諸餘事者。 應當發遣諸有障者。若不遣除。後恐傷及。 所以先須作遣除法。 【真言曰。曩莫三滿多沒馱引南一唵引二戶嚕戶嚕三戰拏引里四麼引蹬耆娑[口*縛]二合引賀引五】 戰或作贊。耆或作儗。里作哩。持明藏云。 此咒能成就一切事。 【○次結墻界印準前地界印。屈右頭指。展左頭指。右旋三匝。隨心近遠。即成金剛堅固之城。諸佛菩薩。尚不違越。何況諸餘難調伏者。毗那夜迦。及毒蟲。利牙爪者。不能附近。】 無量壽儀軌云。想從印流出熾焰。 以印右旋繞身三轉。隨心大小。成金剛光焰。方隅墻界。諸魔。惡人。 虎狼。師子。及諸毒蟲。不能附近。神變疏云。持咒行者。得諸佛歸命。故佛頂偈云。十方世界諸如來。 護念歸命受持者。然諸佛尚且歸命持咒人。 而敢有違越者乎。毗那夜迦。此云豬頭象鼻。 【真言曰。唵準你儜。缽囉二合迦囉耶娑[口*縛]二合引賀引】 智譯儜字作泥字。誦三遍。以印右揮三匝。 【○次結上方網界印準前墻界印。展左頭指。右壓左。當中節相交。即成。誦此真言三遍。】  智譯云。準墻界印。開仰著。右大指捻左頭指頭。左大指捻右頭指頭。小指依舊相拄即成。 【真言曰。唵準你儜。半惹囉娑[口*縛]二合引賀引】 惹字自[打-丁+羅]切。智譯儜字。作泥字。囉字。作邏字。誦三遍。以印隨日。揮三度。按別部。以印於頂上右旋轉。便散。 【由誦真言結印加持故。即成金剛堅固不壞之網。】  無量壽儀軌云。由印咒加持力故。即於上方覆以金剛堅固之網。乃至他化自在諸天。不能障難。 行者身心安樂。三摩地易得成就。 【○次結火院密縫印以左手掩右手背相重。令無縫直豎二大指。即成。誦真言三遍。右旋三匝。想金剛墻外有大金剛火焰圍繞。】 智譯云。以左手密掩右手背相重。直豎二大指。 相去二寸許。無量壽儀軌云。 想從此印流出無量光焰。以印右旋三匝。則於金剛墻外。便有火焰圍繞。即成堅固清淨火界。 【真言曰。唵一阿三莽擬宜以切你二合吽引癹吒半聲呼二】 三字去聲。莽字上聲。亦作摩。或作[牟*含]。又作瞢引。擬。 或作儗。蘇悉地經令咽聲念之。智譯作。唵阿三摩。 [口*木*氏]你[合*牛]莎[口*縛]訶。 【由結此印誦真言。成大結護密縫。不被諸魔入。】 【○次結閼伽印。】 閼伽或作遏伽。又作阿伽。此云器。凡供養之器。 皆稱曰閼伽。謂以鬱金。龍腦。白檀香等水。 盛于閼伽妙器中。而奉獻之。其器或金。銀。寶玉。銅。石。瓦。木。螺盃。及綴蓮葉乳樹葉。皆得為閼伽供養。有云。 法中使熟銅作閼伽器最上。蘇悉地經云。作扇底迦法。 當用白器。置少小麥。及乳。作布瑟徵迦法。當用黃器。應著胡麻。及酪。作阿毗遮嚕迦法。當用黑器。當致粟米。及牛尿。或自血。餘如下釋。 【二手內相叉。豎二中指。頭相著。以二頭指。捻二中指背。二大指側附二頭指根下。即成根本印。準前根本印。微屈二大指入掌。即成閼伽印。誦真言三遍。】 智譯云。準前根本印。 以二大指各捻頭指根第一節側下。即成。 【真言曰。唵者禮主禮準泥遏鉗。缽囉二合底引蹉。婆[言*我][口*縛]底。異丁反娑[口*縛]二合引賀引】 智譯作。唵折隸主隸準提遏鉗薄伽[口*縛]帝。 缽囉底槎。莎[口*縛]訶。按此真言與本譯同。但後二句相倒。 不同耳。本譯以缽囉底蹉在先。婆[言*我][口*縛]底在後。彼以薄伽[口*縛]帝在先。缽囉底槎在後。為別。持明藏經。 亦同智譯。 【行者思惟聖眾了了分明。想自身在諸佛聖眾足下。手持七寶閼伽器。盛香水。浴聖眾足。由獻閼伽香水故。行者三業清淨。洗滌煩惱垢。業障消滅。】 無量壽儀軌云。由獻閼伽香水浴聖眾雙足。 令行者三業清淨。洗除一切煩惱罪垢。從勝解行地。 至十地。及如來地。當證如是地波羅蜜時。得一切如來授與甘露法水灌頂。又五字心陀羅尼云。 飲此水者。除諸災患。 【○次結蓮華座印準前根本印。並二大指向身豎。運想。從此印流出無量師子座。奉獻一切聖眾。是諸聖眾。各各皆坐。】 智譯印咒並同。而印云。並二大指向身開豎之。 即成。心想道場中。種種寶鈿師子座上開白蓮華。安置聖者。即誦真言三遍。 【真言曰。唵一迦麼邏娑[口*縛]二合引賀引二】 麼亦作摩上聲。邏亦作[打-丁+羅]。或作囉。 【由結座印誦真言奉獻聖眾故。行者當得十地滿足。得金剛之座。】 行者亦得三業堅固。猶如金剛。言金剛座者。 謂坐金剛座而成等正覺也。今此神咒。是諸佛境界。 有不可思議神力。但當生信誦持。自然滅障成德。超凡證聖。故云當得十地滿足。得金剛之座。 持明藏經云。行人誦真言已。即言。惟願聖眾。處此座已。 安住道場。受我供養。 【○次結澡浴印準前根本印。以二大拇指頭。捻二中指中節。即成。誦真言三遍。】 智譯以二大指。各並捻二中指下節側。 【真言曰。唵者娑[口*縛]二合引賀引想從此印流出無量光明。一一光明道。有無量七寶賢瓶。想滿天玅香水。灌注一切聖眾澡浴。復想空中有無量天樂。供養本尊諸佛菩薩一切聖眾。由結此印誦真言故。行者不久當得法雲地。】 法雲地。是第十地。謂菩薩修行功滿。 唯務化利眾生。大慈如雲。普覆一切也。神變疏云。如餘菩薩。 為求菩提。雖行難行苦行。如救頭然。經無量劫。尚不能得。真言行者。不虧法則。只於此生得菩提也。大教王經云。若不依秘密課誦修行。 終不成於無上菩提也。 【○次結塗香印準前根本印。以二大指。傅著右頭指下節側。即成。誦真言三遍。】 智譯印咒悉同。 【真言曰。唵禮娑[口*縛]二合引賀引想從此印。流出無量光明。一一光明道。有無量天玅塗香末香雲海。供養本尊諸佛菩薩一切聖眾。由結此印誦真言故。當證一切如來戒。定。慧。解脫。解脫知見香。】 香以熏聞為義。故感證五分法身之香。如餘菩薩。 由持戒清淨。則戒體成就。而得無持無犯。 若修習無漏禪定。則根塵泯淨。而便離諸散亂。若修習無漏智慧。則能斷三界煩惱。而出離生死。 若不作諸業。則脫諸累縛。而得自在。知即無生智眼。 謂照了識心虛妄分別。則無生之智眼自在明了。 今持真言行者不假餘修。由真言力故。即越諸階級。而證得五分法身。 理趣疏云。性德力大。密咒功強。 解行雖劣。解脫則疾。故成佛心要云。顯教圓宗。 須要先悟毗盧法界。後依悟修。滿普賢行海。得離生死。證成十身無礙佛果。如病人得好藥方。 要須自知分兩。炮炙法則。合成服之。方得除病身安。 今密教圓宗神咒。一切眾生。并因位菩薩。雖不解得。 但持誦之。便具毗盧法界。普賢行海。自然得離生死。成就十身無礙佛果。如病人得合成妙藥。雖不知分兩。 和合法則。但服之。自然除病身安。故大般若經云。 總持猶妙藥。亦如天甘露。能療眾惑病。 服者常安樂。 【○次結華印準前根本印。以二大指。傅著左頭指下節。即成。誦真言三遍。】 節字下。應有側字。智譯印咒並同。 【唵主娑[口*縛]二合引賀引想從此印。流出無量光明。一一光明道。有無量種種水陸天妙華雲海。供養本尊諸佛菩薩一切聖眾。由結此印誦真言故。當得大慈三摩地成就。能利樂無邊眾生。諸災難不著身故。】 大慈即無緣慈也。皆言雲海者。雲是隨緣義。 謂此供具。色相顯然。而智鑒無性。從法性空。無生法起。 能現所現。能現即行願力。所現即供養具。迥無所依。應用而來。來無所從。用謝而去。去無所至。而能含悲潤注法雨益濟萬物。重重無盡。故如雲像。 言海者。以表供養稱理故深。稱事故廣。以深廣故。 喻之如海。如是一一供具稱於真理。等虛空界。 即以全法之身。遊諸佛剎。稱真之物。供養諸佛聖眾。行者安心觀行。於諸供具常稱理而成就。 以是法施供佛。名真供養也。 【○次結燒香印準前根本印。屈右頭指。捻二大指頭。即成。誦真言三遍。】 智譯印咒並同。 【真言曰。唵禮娑[口*縛]二合引賀引想從此印。流出無量光明。一一光明道。有無量和合俱生天妙燒香雲海。供養本尊諸佛菩薩一切聖眾。由結此印誦真言故。當得普遍法界三摩地成就。】 【○次結飲食印。準前根本印。以左頭指。捻二大指頭。即成。誦真言三遍。】 智譯印咒並同。 【真言曰。唵準娑[口*縛]二合引賀引想從此印。流出無量光明。一一光明道。有無量天妙種種飲食雲海。供養本尊諸佛菩薩一切聖眾。當得法喜禪悅食。三解脫最勝味。三摩地成就。】 以愛樂大法。得法資長道種。心生歡喜。不嗜世味。 常持正念。是為法喜食。由得禪定自資。長養慧命。 道品圓明。正念現前。心常喜樂。不貪世味。是為禪悅食。 蘇悉地供養法云。若不辦塗香。 乃至燈明供養。但誦如上奉塗香等真言。及作手印。 亦成圓滿供養。次運心供養者。以心運想水陸諸華。無主所攝。遍滿虛空。盡十方界。及與人天妙塗香雲。 燒香燈明。幢幡繖蓋。種種鼓樂。歌舞倡妓。真珠羅網。 懸諸寶鈴。華鬘白拂。微妙磬鐸。如意寶樹。衣服之雲。 天諸廚食。上妙香美。種種樓閣寶柱。諸天嚴身。頭冠纓絡。如是等雲。行者運心遍滿虛空。以至誠心。 如是供養。最為勝上。是發行者以決定心。 而行此法。運心供養。誦真言及作手印。如上所想供養。 皆悉成就。 蘇悉地經云。若香華飲食無可獻者。 但誦本色真言。及此手印獻之。表云。供物無可求得。 但納真言。以真心故。速滿其願。離此之外。有四供養。遍通諸部。一切處用。一謂合掌。二以閼伽。 三用真言及慕捺羅。四但運心。此善品中。隨力應作。 或復長時供養中置。無過運心。 如世尊說。諸法行中。 心為其首。若能標心而供養者。滿一切願。又復應知。 不可纔聞運心。即便慳貪。不辦供養。悉地難成。 若能辦諸供養。加以真言運心。最為殊勝。故彼經云。持誦之人。不獻飲食。違本部者。其人乃著魔障。 身無精光。風燥饑渴。恒惡思想。不能成就本尊真言。 皆由不獻本尊果食。當於六齋等日。廣設供養。 奉獻本尊并諸眷屬。當淨洗手。[口*敕]口嚥水。次下飲食。 若準本部真言。運想香華等供養。皆從印中流出。 尤勝以水陸無主香華運想。或恐初學觀心未淳。用此助成亦妙。言三解脫者。一空解脫。二無相解脫。三無願解脫。亦名三三昧。此三。即涅槃門。 是諸賢聖所常餐履。一切解脫法中。無過於此。 故云最勝味。 【○次結燈印準前根本印。以二頭指。各捻二大指頭。即成。誦真言三遍。真言曰。唵泥娑[口*縛]二合引賀引】 智譯印咒並同。彼云。已上塗香印等。 各各印觸當色物上供養。按諸部陀羅尼。 別有香華飲食等供養印咒。而字句頗繁。今此準提陀羅尼。唯改本印。以本六字真言。而成六種供養。誠為妙用。 不可得而思議者。 【想從此印。流出無量光明。一一光明道。有無量種種七寶燈燭雲海。供養本尊諸佛菩薩一切聖眾。當得般若波羅蜜光明五眼清淨。】 一肉眼。二天眼。三慧眼。四法眼。五佛眼。般若。 此云智慧。波羅蜜。此云到彼岸。由獻燈故。感智慧光。 得五眼淨。而登彼岸也。此上作法結界供養真言。與持明藏儀軌經同。唯契印有異耳。彼經云。 如是諸印相。行人虔心記憶。習令精熟。於作法時。 無令誤失。若稍疑誤。不成印契。不成印契。即賢聖不喜。 凡所祈求。不獲成就。 
