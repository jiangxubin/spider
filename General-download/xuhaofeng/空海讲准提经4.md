空海讲准提经4
  七俱胝佛母所說準提陀羅尼經會釋卷上 音釋 法財：謂三密菩提心教法也。  十二分教：一修多羅。此云契經。二重頌。三授記。四孤起。五無問自說。六因緣。七譬喻。八本事。 九本生十方廣。十一未曾有。十二論義。  苾芻：舊云比丘。新云苾芻。本香草名。含五義。一體性柔軟。喻出家人。能折伏身口麤獷。 二引蔓傍布。喻出家人。傳法度人。連延不絕。三馨香遠聞。 喻出家人。戒德芬馥。為眾所聞。四能療疼痛。 喻出家人。能斷煩惱毒害。五不背日光。喻出家人。常向佛日故。  菩薩摩訶薩：菩薩。如上釋。摩訶薩者。摩訶。是大義。薩即薩埵。是有情義。亦名心。亦云勇猛。 以勇猛不怯弱故。三大無數劫。積集二種資糧。 故名摩訶薩。  八部：一天。謂諸天神也。二龍。謂龍神也。三夜叉。此云勇健。有在地。有在空。有在天者。四乾闥婆。 此言香陰。不食酒肉。天帝樂神也。五阿修羅。 亦作阿蘇羅。此云非天。謂其果報最勝。鄰次諸天也。 六迦樓羅。此云金翅。即金翅鳥神也。七緊那羅。此云疑神。似人而頭有角。是天帝樂神也。八摩[目*侯]羅伽。 此云大腹行。即地龍。是大蟒神也。 溺：同溺。 黿：音元。似鱉。長一二丈。 鼉：音陀。類魚。有足。長丈餘。甲如鎧。 樺：音話。木名。皮可貼弓。 四無量：慈悲喜捨。  四弘願：眾生無邊誓願度。煩惱無盡誓願斷。法門無量誓願學。佛道無上誓願成。 礫：音力小石。 賸：與剩同。餘也。 鈿：音田。金華飾也。 六道：亦名六趣。一天。二人三阿修羅。四地獄。五餓鬼。六畜生。 四生：化胎卵濕。 五智：一通達智。二隨念智。三安立智。四和合智。  五如意智：謂菩薩起行度生。分別顯示。而能覺了通達諸法。憶持不失。建立正教。令他修行。 觀一切法。隨緣和合。隨意所欲。無不滿足。故有五種之別。 詳如攝大乘論釋所明。  三十七不共佛法：謂佛證四種身。一自性身。二受用身。三變化身。四等流身。 梵本入楞伽經偈頌品云。自性及受用。變化并等流。佛德三十六。 皆同自性身。并法界身。總成三十七。 是為三十七不共佛法。餘一切聲聞緣覺菩薩。所不共有也。唐實叉難提譯云。自性及受用。變化復現化。佛德三十六。 皆自性所成。元魏菩提留支譯云。實體及受樂。 化復作諸化。佛眾三十六。是諸佛實體。 窣堵坡：即佛塔也。  十身：一菩提身。二願身。三化身。四力持身。五相好莊嚴身。六威勢身。七意生身。八福德身。九法身。 十智身。 閼伽：閼音遏。閼伽水真言中遏鉗字。亦作阿哩伽二合。 阿伽：阿入聲。音遏。 [薛/木]：與孽孽蘗不同。  十波羅蜜：一施。二戒。三忍辱。四精進。五禪定。六慧。七方便。八願。九力。十智。 藥叉：舊云夜叉。 搓：音蹉。娜也。 五分法身：一戒。二定。三慧。四解脫。五解脫知見。 洛叉：此云十萬。 　 凡經律論中。華言梵語。各不同者。良由如來。滅度一百一十餘年後。時諸比丘。互執見聞。各引師說。分經律論為五部。致於文言咒語。有詳有略。大雖不殊。小則不無其異。然佛在世。曾已預記。 我涅槃後。經律論。當分為五部。而皆是如來金口所說。但為聞聽不廣。故成多部。猶如甘露散於人間。 但同餐飲。無不除病延年。隨秉一部修行。悉成道果。 是以五天竺國。各宗一法。咸獲聖證。 既知如來先為預記。則無是無非。是故智者。不可於中妄生疑惑。阻自前進。失卻千生萬劫之殊妙因果也。 七俱胝佛母所說準提陀羅尼經會釋卷中 唐天竺三藏法師大廣智不空奉　詔譯 清粵東鼎湖山菩提心沙門弘贊　會釋 【○次誦讚歎 阿[口*縛]怛囉左睹囉娜(二合)舍(引)囉馱(二合)娑麼(二合)囉哩補句致缽囉(二合)拏麼跛娜尾呬帝阿者禮怛[齒*來]娑哩素[仁-二+爾]祖禮悉[亭*夜]思准泥薩囉(二合)悶底南(引)娑[口*縛]捨麼[仁-二+爾]娑[口*縛](二合引)罕(引)帝薩跛囉(二合)拏吠怛[仁-二+爾]也(二合)他(引)訖灑(二合)囉(引)拏[卄/(阿-可+辛)/木]帝阿尾[仁-二+爾]多薩怛[口*縛](二合)娜麼[寧*頁]囉(二合)枲那路(引)迦怛囉(二合)野(引)囉他(二合)迦唎囉訖多(二合引)囉尾(二合引)那戍(引)鼻[寧*頁]播(引)怛囉(二合)迦囉鐸訖使(二合)[寧*頁]娑普(二合)砧悉體(二合)怛[口*縛](二合引)進底多麼囉貪(二合去)瑟砧(二合)李佉惹曩[寧*頁](慈以反下同)那[仁-二+爾]底薩帝(知曳反)曩跛囉(二合)曩跛囉(二合)庫舞(二合)地曬囉始[口*黎]野薩怛梵帝(知曳反)囉弭焰(二合引)惹閉(去)怛母(二合)[寧*頁]帽(引)[仁-二+爾]([仁-二+爾]夷反)[口*縛]日哩(二合)擔[打-丁+只]邏馱淰(二合)素囉哩補婆[口*縛]南跛囉(二合)吠捨野底阿(引)哩野(二合)[口*縛]路(引)[打-丁+只]帝皤悉[亭*夜]底諾僧捨間薩怛多惹播(引)多(半音呼多諾反)曩悉底(二合)薩怛梵(三合引)曩那娜惹孽底緊旨[仁-二+爾]也(二合)羯底(二合)毘藥(二合)壹底娑迦羅播(引)跛曩(引)舍[寧*頁]婆[言*我][口*縛]底跛恥多麼(引)怛囉(二合)悉地迦哩布囉野麼努(引)囉貪冥枲娜底曩怛梵(二合)娑麼(二合)[口*覽]迦室子(二合)多(半音)】  讚歎者。謂稱揚讚歎聖德之美。具足無邊福智。能成就眾生所求。一切世出世間之樂。 然智譯缺此讚法。持明藏中雖備。其文尤繁。 行者若不能作此梵讚。當知蘇悉地經讚偈。蘇悉地經云。其讚歎文。應用諸佛菩薩所說歎偈。不應自作。 而彼經無讚準提文。今按本經述一偈。以讚本尊。偈曰。 　大慈救世尊　　善導一切眾　　福持功德海 　我今稽首禮　　真如舍摩法　　能淨貪瞋毒 　善除諸惡趣　　我今稽首禮　　得法解脫僧 　善住諸學地　　勝上福德因　　我今稽首禮 　大聖準提尊　　哀愍於世間　　成就諸悉地 　我今稽首禮　　大悲觀自在　　一切佛讚歎 　能生種種福　　我今稽首禮　　大力忿怒身 　善哉持明王　　降伏難伏者　　我今稽首禮 忿怒身。即明王大威金剛。 【○次說本尊陀羅尼布字法 從頂至足。觀一一真言字。屈曲分明。流出光明。照六道四生輪迴有情。深起悲愍。施與安樂。用陀羅尼九字布列於行者身。即成。以如來印。八大菩薩所加持身。若作息災。增益。降伏。敬愛。隨四種法。所謂白黃黑赤。成辦悉地。即結布字印。二手內相叉。二大指。二頭指。二小指。相合直豎。即成。】 智譯云。結此手契成。 即想自身猶若釋迦如來三十二相。八十種好。紫磨金色。圓滿身光。想已。 以手契觸頭上布唵字。觸眼中布折字。一一依字次第。 乃至兩足。皆以契觸布之。  【想◇唵字安於頂。以大拇指觸頭上。　次想◇左字。即者字兩目瞳人上俱。　想◇禮字。復以大拇指觸左右眼上。　次想◇祖字即主字安於頸上。用大拇指觸。次想◇禮字當心。以大拇指觸。　次想◇準字安左右肩。以大拇指觸。　次想◇泥字安臍上。以大拇指觸。　次想◇娑[口*縛]二合字安右左兩[月*坒]上。以小指觸。次想◇訶字安右左兩脛上。以小指觸。】 智譯。每字皆以偈釋。及令觀字色相。 然其安布與本譯略有參差。故不錄。如欲知者。 下持誦法要當出。又當知。令想九字真言。皆是天竺梵書。 非此方之文。故一字頂輪王儀軌云。所言觀諸字。唯瞻於梵書。非是隨方文。有大神力用。 或問曰。何以梵字。 皆有不思議神用耶。答曰。謂每一一字。 當體即是諸佛菩薩心故。當體即是離相法界故。 當體即是教理行果故。是以有不可思議神用也。又天竺梵字。法爾本有。何以故。以世界初成時。梵王傳說。不同此方蒼頡等創製。 若然者。凡天竺梵字。 皆有不思議神用。何得偏贊真言中字耶。 答曰。 以真言中字。由諸佛不思議神力加持。體含多義。法性如然。 故偏有神用。即如此方語言文字是一。 唯急急如律令等語。咒火不燒。咒湯不熱。咒刀不傷。咒毒不中。由作咒語。偏有此神用。非餘一切文言。 皆有此功力。天竺亦爾。文字雖一。唯真言中字。偏有神力。 非餘一切字。皆有如是神用也。 或曰。 咒是諸佛秘密之法。尚非因位所知。何以今解釋此九聖字義。 答曰。據賢首心經疏。及神變疏。并密藏諸經。 釋陀羅尼字意。而有二門。一不可說門。 謂咒是諸佛密法。唯佛與佛相傳。不通他解。但當持誦。不須強釋。 二強說門。謂真言中隨舉一字。或作人。或作法。橫豎該羅。自在解脫。以要言之。無盡法門。於一字中。 解說都盡。方是陀羅尼字義。就此而言。假使十方諸佛。經恒沙劫。共說真言中一字義。亦不能盡。 故莊嚴寶王經云。六字陀羅尼。是觀自在菩薩微妙本心。無量如來。而尚難知。其因位菩薩。 云何而能解耶。是知。知者尚難。況其受者。今於一字中。 略為解釋。即是強說門中。少分一途義耳。謂於真言一字中。或作二義五義十義。乃至百義等解釋。名為少分義。若作一義解釋。名為一途義。上云。 尚非因位能解者。此據密教圓宗。不可說門而言也。 其不可說門。義當密教圓宗。離言果海。其強說門。 義當顯教圓宗。帶言因分也。  【由想布真言結印加持故。行者身即成準泥佛母身。滅除一切業障。積集無量福德吉祥。其身成金剛不壞體。若能常專注觀行。一切悉地皆得現前。速證無上正等菩提。】 智譯云。如是布字想念已。便成準提勝法門。 亦名本尊真實相。能滅諸罪。得吉祥。猶如金剛堅固聚。 是名準提勝上法。若常如是修行者。 當知是人速悉地。故持明藏儀軌經云。若於準提菩薩法中求成就者。先觀準提菩薩根本微妙字輪。安自身分。 一一分明。是人先身所造一切罪業。悉得除滅。 凡有所求。決定成就。神變疏云。真言行者。能令三業。即同本尊三業。又真言中。每一一字。 皆是諸佛全身。故云行者身。即成準泥佛母身。 故知此準提神咒體即法身圓圓果海。用即不可思議。 所以得速證無上菩提。 【○次結根本印】  如前閼伽印出。持明藏經云。行人結根本印。誦根本真言時。本尊菩薩歡喜顧視行人。 【誦根本真言七遍。頂上散印。】 智譯用第二根本印。誦根本真言。  【即取菩提子念珠。具一百八。依法貫穿。即以塗香。塗其珠上。以二手掌中。捧珠當心。誦真言七遍。加持念珠。】 蘇悉地經云。捧數珠時。微小低頭。以至誠心。 頂禮三寶諸佛菩薩。若作阿毗遮嚕迦法。 應用諸首而作數珠。速成就故。  【真言曰。唵吠嚧引遮那引麼羅娑[口*縛]二合引賀引】 此是持珠真言。吠字。無蓋切。智譯作微字。 於麼字上有阿字。餘悉同。吠嚧遮那。此云遍照。亦云大日。 如世間日。唯照晝不照夜。照一世界。不照餘世界。 不得名大日。如來色身。法身。普周法界。十方世界悉皆照耀。若人稱名皈依禮拜。 則得法界一切諸佛菩薩賢聖。乃至八部。加持衛護。  【加持頂戴。心口作是願言。我今欲念誦。惟願本尊諸佛菩薩。加持護念。願令速得隨意。所求悉地圓滿。然後以左手無名指大指承珠。右手以大指無名指移珠。手如說法相。】 先以珠加持頂載。後方結此持珠印。有云。 右手大指捻無名指頭。直舒中指。小指微屈。 以頭指著中指上節側。此是佛部執數珠印。智譯云。 二手相去一寸許。餘指散開微屈。 【當於心前。持珠念誦。其聲不緩不急。】 此名言音持誦。根本真言。智譯云。不得高聲。 須分明稱字。而令自聞。此名聲念。 一字佛頂輪王念誦儀軌云。字句分明呼。不緩亦不急。不頻伸噦嗌。咳[口*敕]與唾涕。染等心相應。及與緣苦受。如是等過患。皆不得成就。  【心專注。不異緣。觀自身。同本尊身。相好具足。又於身前壇中。觀想七俱胝佛母。與眷屬圍繞。了了分明對坐。】 智譯云。所觀本尊及身上布字。 念誦記數於一念中。並須一時觀見。不得有缺使心散亂。 蘇悉地經云。念誦之時。不作異語。想真言如對目前。 如是傾誠。不應散亂。心緣別境。身雖疲極。不縱放之。制諸惡氣。世間談話。皆不思念。不捨本尊。縱見奇相。 而不怪之。 【每稱娑[口*縛]二合引賀字。同時移一珠。】 智譯云。誦本尊陀羅尼一遍。 以右手無明指捻一珠過。周而復始。  【一百八。或一千八十。為念誦遍數。常須限定。若不滿一百八。即不克求悉地遍數。】 蘇悉地經云。依法念誦了。應起誠心。作祈請云。 我依本法念誦數滿。唯願尊者。領受為證。於其夢中。 為授教誨。正念誦時。若有謦欬昏[狂-王+回]欠呿。 忌真言字。即起就水。作洗淨法已。還從前念被所障隔。 為須一一皆從始念搯珠將畢時。申禮一拜。 終而復始。數珠一匝。一睹本尊顏。而作一禮。若正念誦時。忽然錯誤。當誠心懺悔。過由放逸。故致斯誤。 願尊捨過。便申頂禮。復須從始。而念誦之。  【念誦畢已。蟠珠於掌中。頂戴。發願。作是願言。以我念誦功德。一切眾生。所修真行。求上中下悉地。速得成就。安珠於篋中。】 言上中下悉地者。每地各有三品。共成九品。 下三品者。若下品成就。能攝伏一切四眾。凡有所求。 舉意從心。一切天龍。而來問訊。又能伏一切蟲獸。 及鬼魅等。若中品成就。能驅使一切天龍八部。能開一切伏藏。或要入阿修羅宮。龍宮。便得入之。 去住隨心。若上品成就。便得仙道。乘空往來。天上天下。 而得自在。世出世間事。無不通達。中三品者。 若下品成就。便得諸咒仙中為王。住壽無數歲。福德智慧。三界無比。若中品成就。便得神通。往餘世界。為轉輪王。住壽一劫。若上品成就。現證初地已上。 菩薩之位。上三品者。若下品成就。 得至五地已上菩薩之位。若中品成就。得至八地已上菩薩之位。若上品成就。三密變成三身。只於此生。 得證無上菩提之果。此是持咒人九品成就。若直求成佛。 不須求中下三品等。即當求上三品成就。 餘如下增益法明。  【即結定印。端身閉目。澄心靜意。當於胸臆身內。炳現圓明。如滿月。皎潔光明。起大精進決定取證。若能不懈怠專功。必當得見本源清淨之心。於圓明中想唵字。餘八字右旋於圓明上布列。於定中須見真言字分明。既不散動。得定。即與般若波羅蜜相應。即畫圓明月輪。】 即結定印者。以兩手外相叉。仰於臍下。 或以二手仰掌展舒。將右手在左手上。二大拇指甲相拄。 安於臍輪下。又無量壽儀軌云。以二手外相叉。 二頭指背相著。從中節以上直豎。二大指捻二頭指。即成。此之三印。隨結其一。皆得作此圓明觀法。 名為瑜伽念誦。 故智譯云。若求解脫速出離生死。 作此三摩地瑜伽觀行。無記無數念者。 即想自心如滿月。湛然清淨。內外分明。以唵字安月心中。 以折隸主隸準提莎[口*縛]訶字。從前右旋。次第周布輪緣。諦觀一一字義。與心相應。不得差互。 圓明布列梵書圖 【圖】 持明藏儀軌云。唵字為毗盧遮那佛根本。 左字為大輪明王根本。隸字為大忿怒不動尊明王根本。 又為馬頭明王根本祖字為四臂佛身根本。 隸字為不空罥索菩薩根本。亦觀自在菩薩根本。尊字為大尊那菩薩根本。禰字為金剛薩埵菩薩根本。 莎字為伊迦惹吒菩薩根本。 賀字為[口*縛]日囉曩佉明王根本。 【次應思惟字母種子義。】 此九聖字。能生一切字。故云字母。言種子者。 是引生義。攝持義。以初一字為種子。而下諸字。 所有觀智。依所引生。攝入初字。若得唵字門。秘密相應。 即得諸佛無盡法藏。則悟一切法本不生。一以普及為言。切以盡際為語。由悟一切法本不生。 即達諸法空。以諸法入實相中。故不生不滅。 乃至悟一切法言語道斷。故無言說。法相平等。如澍大雨。 故云平等。於一一字。專注思惟觀察。則一切行願。皆得滿足。 【唵字者。是三身義。亦是一切法本不生義。】 智譯云。唵字門者。是流注不生不滅義。 復於一切法為最勝義。 【左字者。一切法不生不滅義。】 智譯云。於一切法是無行義。  【禮字者。一切法相無所得義。祖字者。一切法無生滅義。】 智譯云。於一切法是無起住義。  【禮字者。一切法無垢義。準字者。一切法無等覺義。泥字者。一切法無取捨義。娑[口*縛]字者。一切法平等。無言說義。訶字者。一切法無因義。】 於一切法。是無因寂靜無住涅槃義。 【由一切法本不生故。即得不生不滅。】  由不生不滅故。即得相無所得。　由相無所得故。即得無生滅。  【由無生滅故。即得無垢。　由無垢故。即得無等覺。由無等覺故。即得無取捨。　由無取捨故。即得平等無言說。　由平等無言說故。即得無因無果。】  般若相應。無所得。以為方便。入勝義。實則證法界真如。 【以此為三摩地念誦畢已。】 謂由悟一切法本不生故。平等無二。成無分別智。 與般若波羅蜜無智無得相應。 由此無所得智以為方便。悟入最勝義諦。證法界真如。 此法界真如海。不可以言詮。是佛境界。自覺聖智所證。非思量分別所能知。 智譯云。所說文字義。雖立文字。 皆是無文字義。既無文字。須諦觀一一義相。週而復始。 無記無數。不得斷絕。不斷絕者。 為流注不生不滅最勝義。是故無行。為無行義。乃至云。無因寂靜無住涅槃。為無因寂靜無住涅槃義。是故不生不滅最勝無斷。週而復始。此名三摩地念誦。 按諸陀羅尼經。持誦法。亦有多種。今略出其六。 一三摩地持。 亦名瑜伽持。但想心月中布字。 如本經布字法所明。  二出入息持。即於出入息中。想有梵書真言字。若息出字出。若息入字入。字字分明。朗如貫明珠。 不得間斷。如息出時。想自心月輪中九聖梵字。 字字連環。皆有五色光明。從自口中流入準提菩薩口中。右旋安布菩薩心月輪內。如息入時。 想菩薩心月輪中字。字字連環。皆有五色光明。 從菩薩口出。流入自口中。右旋安布心月輪內。 如是終而復始想之。 三金剛持。急口齒。舌不至齶。但口中微動。 四言音持。亦名微聲持。但令自耳聞之。不緩不急。 字字分明稱之。 五高聲持。令他聞之滅罪。 此須觀時。若有不信者在傍。聞聲。反生毀謗。便獲重罪。 只宜微聲持之。 六降魔持。內以悲心為本。 外現威怒之相。顰眉厲聲念之。如後阿毗遮嚕迦法。是也。 復有二種持誦。 一無數持誦。謂不持珠定數。 常無間斷念之。 二有相持誦。謂搯數珠。 每日須得限定其數。不得闕少。 於上八種持誦。隨用其一。 依法念誦無有間斷。所祈勝果。決定成就。準金剛智所譯本。 亦出多種持誦。 故智譯本。 次說準提求願觀想法云。若求無分別者。當觀無分別無記念。 若求無相無色。當觀文字無文字念。若求不二法門者。 應觀兩臂。若求四無量。當觀四臂。若求六神通者。當觀六臂。若求八聖道。當觀八臂。 若求十波羅蜜圓滿十地者。應觀十臂。若求如來普遍廣地者。 應觀十二臂。若求十八不共法者。應觀十八臂。 即如畫像法觀也。若求三十二相。當觀三十二臂。 若求八萬四千法門者。應觀八十四臂。如上觀念。 當入一切如來三摩地門。甚深方廣不可思議地。是正念處。 是正真如。正解脫。念誦觀行了。欲出道場。 復須依前次第更結燒香。燈明。飲食等。手契。供養。懺悔。隨喜。發願。即結前第一根本印。誦根本陀羅尼七遍。 頂上散之。復結前輅車印云云。  【結根本印。　○次結澡浴印。　○次結五供養印。 ○次誦讚歎獻閼伽。　○次結阿三摩擬你二合印。左轉一匝。 解界。】 應謂結前火院印。誦阿三摩擬你真言。左轉一匝。 解前所結諸界。持明藏儀軌經云。復作供養。 讚歎懺謝。某甲上來供養。絕無殊妙。 唯願菩薩布施歡喜又獻閼伽。而作頂禮。作法畢已。發遣賢聖。復作護身。次作阿三摩擬你印。 【○次結寶車輅印】 此中諸印。準前應結。輅車者。乃大車之總名。 此方黃帝始制。天子所乘法車。名曰玉輅。今寶輅。 是佛母所乘。上有幰蓋。垂諸華纓。四面懸鈴。周匝欄楯。 七寶間錯。種種嚴飾。 【以大拇指向外。撥中指頭。奉送聖者還本宮。】 準智譯。以二大拇指向外。三度撥二中指頭。 誦真言三遍。 【奉送真言曰。 唵者禮主禮準泥。[薛/木]車[薛/木]車。婆[言*我][口*縛]底。婆[口*縛]二合引婆  引[口*縛]南。布娜囉引[言*我]麼那引野。娑[口*縛]二合引賀引】 車字。當書何切。[薛/木]車[薛/木]車。即奉送句。 前請輅車羯哩洒耶。即迎請句。  【○次結三部三麼耶印。各誦真言一遍。禮佛。如前懺悔。隨喜。勸請。發願。迴向無上菩提。隨意經行。轉讀大乘經典。華嚴。大般若等經。印塔像。浴舍利。右旋繞。思六念。以此福聚。迴向自所求悉地。】 智譯云。誦大般若。或華嚴。或無邊門。或法華。楞伽。 涅槃。大經論等。思惟講說。或以七俱胝佛像塔印。 用印香泥。沙上。紙上。隨意印之多少。如念誦有功。如經所說境界。一一分明了知次第。 蘇悉地經云。 為淨心故。常持六念。心注一境。而不散亂。一念佛。 二念法。三念僧。四念施。五念戒。六念天。前三是念他。後三是念自。以施戒是自因。天是自果。而果有近遠。近是生天。遠是第一義天。又前三。 亦可為念自。謂念一體三寶也。 優婆塞戒經云。念佛法僧。 名智慧莊嚴。念施戒天。名福德莊嚴。然上所修。 為欲速得圓滿福智。及十波羅蜜。頓出世間。 超三無數劫。現生祈剋聖果。故須發菩提願。運大悲心。常欲利樂一切有情。同於準提菩薩。  復仗無邊諸佛菩薩。以大悲願。加持護助。使速成就。準此。 必須依前選擇勝處。為所修壇場。限四月四日為一期。 屏絕往來言語。方得三密相應。面向東方。吉祥之位。或復餘方。 若不能依上如法結壇者。別有一法。 亦須擇一靜處。於準提聖像前。置一淨鏡為壇。 如上向方跏趺。對於聖像。行者先於自頂上。想一◇嚂字。 變成三角火輪。從頂至足。燒盡自己有漏之身。 及燒此有為世界。如同劫火。燒盡無遺。 但有空寂而已。又想一◇暗字。在自頂門中。此字體。 即是諸佛光明法水。用灌佛子之頂。此是秘密灌頂法門也。 復想建立無為之壇。於最下方。遍想◇欠字雜色。 而為空輪。於空輪上。遍想◇含字黑色。變成風輪。 風輪上。遍想◇嚂字赤色。變成火輪。火輪上。遍想◇[金*离-禸+ㄆ]字白色。變成水輪。水輪上。遍想◇阿字黃色。 變成金剛地。於金剛地上。遍想有大蓮華。 一一華上。皆有準提菩薩。飲食幢旛等諸供養具。 而為供養。皆對準提鏡壇。三密相應。 又行者無準提像。 并華果飲食等供具。但作此觀。亦得吉祥成就。 如是想已。一心諦觀準提菩薩。具無盡相好光明。 於菩薩心月輪中。有九聖字。右旋布列。 行者想自心月輪中。亦有九字如前布列。於自身分。從頂至足。亦布九字。次誦唵嚂淨法界真言。 并唵齒[口*臨]護身真言。各二十一遍。然後結根本印。或金剛拳。 誦準提真言。無記無數。專精一意。勤策身心。不令懈怠。 欲近成就時。或有種種障起。應如後作息災等法。而降伏之。於一期中。隨自根性。必獲三昧現前。 即於定中見無數佛會。聞妙法音。證得十地菩薩之位。 行者欲於此法求成就者。 須依前預誦準提真言一萬遍。乃至十萬遍。而為先行。如蘇悉地經云。 若不先誦遍滿念持。所求下法。尚不得成就。 況求上中悉地成就。以是義故。作勝上心。而先念誦。既為先行。便於夢中見諸佛菩薩吐出黑物等。 即是罪滅福生成就之相。如念所求。決獲果遂。 莫生疑惑之心。勿起取捨之念。更須策發三業。加功誦持。 亦不得以是境界衒賣於人。唯同道者。不為名利敬讚。方得說之。 或曰。見如上相。得無成邪妄耶。 曰。 今依經持誦。正觀成就。勝境自現。非同他修。 斥離取相。如不達經各有旨。雷同取謗。毀滅大乘。 自陷泥犁。然行者若欲持誦真言。必須求於明師。善曉梵音作法之者指決字句契印。不令訛謬。切勿師心。持誦無驗。於咒生疑。自招愆咎。蘇悉地經云。 若復有人。久至持誦下品真言。縱自無力。於本尊邊。 轉求上品自成。若於上品真言之中。心懷猶預。 念持供養。復不精誠。雖於上品真言。彼念誦心輕。致招下品成就。故知持誦。皆由心意。誠心念誦。 皆獲悉地。若人持誦真言。久無效驗。不可棄捨。倍增廣願。 轉加精進。以成為限。如此之人。速得成就。 於其夢中。或於虛空有聲告言。汝不應持是真言法。亦不應棄。復不瞋彼。何以故。並是魔故。唯須精進。不應退轉。心不惡思。攀緣諸境。縱放諸根。 恒常獲淨而念誦之。故香王陀羅尼經云。日別濾水。香湯洗浴。 別著衣裳。大小行來。皆須洗淨。入壇之時。須嚼楊枝。然後入壇。一心誦咒。莫思外事。持咒之法。 不得破戒身。亦不得近觸著女人。若觸著者。即無驗。 【○次說息災。增益。敬愛。調伏。四種法。  ○扇底迦法者。求滅罪轉障。除災害。鬼魅。疾病。囚閉枷鎖。疫病。國難。水旱不調。蟲損苗稼。五星陵逼本命。悉皆除滅。煩惱解脫。是名息災法。】 扇底迦。義譯為息災。復含上多義。 故存梵音而不直翻華言。下三法。準此應知。  【作此法時。著白衣。面向北。交脛豎膝。吉祥坐。觀本尊白色。供養飲食果子香華燈燭地等。悉皆白色。】 交腳豎膝。名為吉祥坐。塗香用白擅。燒香用沉水。 燈用酥然。如無酥。用白茶油。本譯云。觀作白色。 智譯云。並用白色。下三法亦然。  【從月一日。至八日。日三時念誦。夜作護摩。息災真言曰。唵者禮主禮準泥令某甲。若為他念誦。當稱彼名扇引底矩嚕二合娑[口*縛]二合引賀引】 智譯云。欲作扇底迦等。種種方法。 或為自身或為他人。即任依法而作念誦。若欲求息災。 除一切鬼神。及聰明長命。求解脫者。即於道場中。 面向北交腳豎膝而坐。乃至日三時念誦。及護摩等法。若念誦時。先誦根本陀羅尼三七遍已。 然後但從唵字誦之。妙言曰。唵折隸主隸準提。與彼某甲除災難。 莎[口*縛]訶。　 ○作此法時。並須於道場壇中。如無場壇。 或於準提像前安置鏡壇。更須想一白色圓壇。於圓壇中。遍想◇[口*縛]字。或◇[金*离-禸+ㄆ]字。尊像供具。并自身。 想在圓壇中。或於像前只塗一圓壇亦得。 以慈心相應。從月一日初夜起。至月八日。每日三時洗浴。三時換衣。至日滿時。或斷食。或食三白食。謂乳。酪。 粳米飯。  【○布瑟置二合迦法者。求延命。官榮。伏藏。富饒。聰慧。聞持不忘。藥法成就。金剛杵等成就。或作師子象馬類。以真言加持三相現。隨上中下所求獲果。如蘇悉地經廣說。欲求持明仙。入阿蘇羅窟。及諸八部鬼神窟。求入者皆得。及證地位神通。求二種資糧圓滿。速成無上菩提。是名增益法。作此法時。身著黃衣。面向東。結跏趺坐。觀本尊黃色。所供養香華飲食果子燈燭地等。並皆黃色。】 塗香用黃檀。或白檀。加少鬱金。燒香用白檀。 然麻油燈。  【從月八日。至十五日。日三時念誦。夜作護摩。真言曰。唵者禮主禮準泥令某甲布瑟徵二合矩嚕二合娑[口*縛]二合引賀引】 徵。音紙。智譯云。若欲求增長五通。轉輪。種種寶藏。 布著輪劍。賢瓶。如意寶。安善那。虞里迦鐘。及鉞斧。 罥索。三叉等。一切財寶。藥草。求成就者。身著黃衣。乃至念誦如前。妙言曰。唵折隸主隸準提。 與彼某甲所求如意。莎[口*縛]訶。　 ○如無壇場。 可於準提像前安置鏡壇。更想一黃色方壇。於方壇中。遍想◇ 阿字。或◇暗字。尊像供具自身。俱想在方壇中。 或像前塗一方壇亦得。以喜悅心相應。如前洗浴換衣。至日滿時。亦如前斷食等。三相現者。謂火燄。煙出。 煖氣。 若真言行人。欲求成就時。按諸陀羅尼經。 用四種物。一者弓箭鉞斧鉤輪杵鏡。 或數珠瓶缽袈裟等。僧家所用種種之物。二者雄黃雌黃等。 種種藥物。三者取河岸上土[泥/土]。作師子象馬牛駝。或雞鵝孔雀金翅鳥等。種種禽獸之形。 四者或塑畫彫刻種種佛菩薩明王等形像。隨心所樂。用作一事。 依法成已。而置壇中。 如法誦咒若得火燄出時。 或手執。或塗身。或乘之與助伴知識飛騰虛空。 或有人見成就者。或成就者見彼人等。總得騰空。 遊諸世界。供養諸佛菩薩。皆壽命一劫。獲初地百法明門。 若煙出時。依前用之。得諸仙中為王。 住壽萬萬歲。若煖氣出時。得一切人天敬愛。所求如意。 此是成就三種相現。若得火光出。是上品成就相。得煙出。是中品成就相。得煖氣出。是下品成就相。 西方昔有一人。得上品成就。引五百人升空。 又云。 若火光現。得一切咒神常來擁護。八部之眾。皆常恭敬。 一切神咒。用之皆得最勝靈驗。 若煙相現。 隨所去處。而無障難。所求遂心。若煖氣現。得一切諸人。 并鬼神等。同心敬愛。蘇悉地經云。 若欲成就藥物等者。有三種成。光燄為上。煙氣為中。煖氣為下。若乘空自在而進。此為最上。藏形隱跡為中。 成就世間諸事為下。三種成就。隨上中下。更分別之。 上成就法。得持明仙。乘空遊行。成就五通。或得諸漏斷盡。 或得辟支佛地。或證菩薩地位。或知解一切事。或辯才多聞。或成吠跢羅尸。或成藥叉尼。或得真陀羅尼。或得無盡伏藏。具上等事。 名上中下成就之法。若藏跡。於身得大勢力。先來懈怠而得精勤。 入修羅宮得長壽藥。成缽[口*上/矢*入/米]史迦天使。或能使鬼。或能成就娑羅坌爾迦樹神。或成多聞。悟深義理。 或合藥。或纔塗足頂。即遠所涉。無有疲乏。如上所說。 悉名中成就之法。若下成就法。令眾喜見。 或攝伏眾人。或能懲罰惡人。降諸怨眾。及餘下事。名下中下成就之法。若見[巾*穴/登]像舍利塔等。忽然搖動。 或光焰出。當知不久速得成就。 餘如上念誦法中。 上中下九品法明。 若欲成就輪仙法者。鑌鐵作輪。 量圓兩指一磔。輪安六輻。輞椽銛利。  若欲成就雌黃法者。取光雌黃。如日初出色光。亦如融金色光。 是為上好。 若欲成就刀法者。取好鑌鐵刀。量長兩肘。 以小指齊。闊四指。無諸瑕病。其色紺青。如櫱施鳥[毯-炎+令]。  若欲成就佛頂法者。當以金作佛頂。猶如畫印。安置臺上。其臺撐。用薩頗胝迦寶。  若欲成就蓮華法者。金作八葉蓮華。如兩指一磔手量。或用銀作。 或熟銅。白檀木作。 若欲成就拔折羅法者。 以好鑌鐵作拔折羅。長十六指。兩頭各作三股。 或紫檀金銀熟銅作。 若欲成就雄黃法者。取雄黃。色如融金。 塊成分折。復上有光。如是雄黃。能成上事。 若欲成就牛黃法者。當取黃牛牛黃為上。  若欲成就護身線法者。取細白疊縷。三合為股。復三股合索。 童女右撚合。或縷金合。 若欲成就牛糞者。取蘭若處。 淨牛糞燒作灰。和龍腦香用。 若欲成就弓箭槍槊獨股叉棓。及諸器杖。隨世用者。 如意而作 若欲成就鞍馬車乘牛羊。一切鳥獸諸餘物等。 隨世人共將為上。隨意樂作。所成就物。置於金銀器。或熟銅。螺盃。 石。木。土器等。或敷有乳葉。香葉。蓮葉。蕉葉。或新疊。隨取敷之。又葉五重。先敷地上。置成就物。 復以五重葉而覆其物。或可是散。或種種衣。或諸雜物。 次第應知。所盛之器。然後以不散亂心。作三簸多法。 以心光明其物。及散洒之。手執杓。緩[戀-心+廾]其酥。 置其物上。誦本真言。至莎[口*縛]字。即瀉爐中。至訶字。還觸其物。卻至酥器。如是去來三處觸物。不得斷絕。 是名三簸多護摩法。 三簸多時。以杓遍霑其物。 皆令潤膩。初置物時。先以水洒。次按持誦。 若成有情之物。作其形像。杓次於頂。而作護摩。若欲成自身。以杓觸自頂。若為他作。但稱其名。其護摩物。復有三種差別。一但稱名。二以物蓋隔之。三但露現。眼所觀見。如是皆用其酥而作護摩。若不得酥。 當用牛乳。或酥和乳。或用三甜。或觀成就差別。應當用之。 或以真言持誦香水。而洒其物。如前光顯物法。此亦如是。 又蘇悉地供養法云。真言中。有唵字者。 及歸命字。應寂心誦。若作息災增益之事。 應小聲念誦。若真言有[合*牛]字。及泮吒字。應嗔猛誦。 言二種資糧者。謂菩薩欲證佛果。必須廣修福智二法。以為資糧。福智圓滿。方證佛果菩提。今持真言行人。不假餘修。但依法念誦。即得圓滿。速成無上菩提。  【○伐施迦囉拏法者。若欲令一切人見者。發歡喜心。攝伏鉤召。若男若女。天龍八部。藥叉女。及攝伏難調伏鬼神。有諸怨敵。作不饒益事。皆令迴心歡喜。諸佛護念加持。是名攝召敬愛法。作此法者。身著赤衣。面向西。豎二膝並腳。名為賢坐。】 坐法略有三種。一結跏坐。二半跏坐。三記賢坐。 令身端直。勿使動搖。而作念誦。  【觀本尊。及所供養香華飲食果子燈燭地等。並皆赤色。】 塗香用鬱金。燒香以丁香蘇合和蜜燒之。 然諸果油燈。  【從十六日。至二十三日。每日三時念誦。夜作護摩。攝召真言曰。唵者禮主禮準泥令某甲[口*縛]試矩嚕二合婆[口*縛]二合引賀引】 智譯云。若欲呼召一切天龍鬼神人非人等。 應作此法。乃至妙言曰。唵折隸主隸準提。 為彼攝召某神。成就我願。莎[口*縛]訶。　○如無壇場。可於準提像前。安置鏡壇。更想一赤色半月形壇。於半月壇中。 遍想◇賀字。或◇含字。尊像供具自身。俱想在半月壇中。或於像前。只塗一半月壇亦得。內以悲心。 外現怒相。應洗浴斷食如前。  【○阿毗遮嚕迦法者。犯五無間。謗方廣大乘。毀滅佛性。背逆君主。惑亂正法。於如是等人。深起悲愍。應作降伏法。】 若為自己所求。及有怨讎。而作此法。準諸經說。 必定反招災禍。及反得盡世癡騃。行者宜慎之。 故金剛陪囉[口*縛]輪儀軌經云。持咒之人。 自心不得愚癡憎嫉。於諸有情。具眾善人。輒作此法。為惱害者。當來感果。入於號叫大地獄中。受於眾苦。經無量劫。 持咒之人。當須遠離如是過惡。方可修習。 此曼茶羅。求諸成就。  【以驢糞。或駝糞。或燒屍灰。以用塗壇。作此法時。身著黑衣。或青衣。面向南。左腳押右腳。蹲踞坐。觀本尊黑色。取臭無香氣黑色。或青色華。供養。所供養飲食香華果子等。燈燭地等。並皆黑色。或青色。】 押。即壓也。有云。閼伽用黑器。 飲食用石榴汁染作黑色。或青色。塗香用柏木。閼伽用牛尿。 以黑色華及芥子柏木塗香等。各取少分。置閼伽水。 燒安息香。然芥子油燈。持明藏儀軌云。其閼伽水。 若作息災法。用乳汁大麥同作。若作增益法。加脂麻。 若作調伏法。加血及蕎麥。所用閼伽器。亦有差別。 蘇悉地經云。羹臛之中。味甘甜者。及乳粥。扇底迦用。味酢甜者。及石榴粥酪粥等。布瑟徵迦用。 味苦辛淡者。及胡麻粳米豆子等。阿毗遮嚕迦用。 如前所說諸食味等。或隨方所。種種有異。 觀上中下而奉獻之。凡猛利成就。及阿毗遮嚕迦事。日月蝕時。 最是相應。其爐三角。以己身血塗。或用苦揀木。 或用燒屍殘柴。而用護摩。火著已後。以燒屍灰。和己身血。而用護摩。及以毒藥。自血芥子油。赤芥子和。 而用護摩。 
