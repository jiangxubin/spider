传密须知  文字太美了
 这是冯达庵作品，文字华美，可以和空海相媲美
 冯达庵是民国人士，日本把唐密回传给中国的第二代祖师，他领道后，回忆前生，说自己在唐朝已受灌顶
   　　
一、显教与密教  　　佛教之分显密。教法上之差别也。药无贵贱。对症者良。法无优劣。当机者尚。众生根器。有宜于显者。有宜于密者。万有不齐。固不必比而同之。顾二教异点维何。允宜分辨。  　　显者何。明豁之谓也。随众生程度。逐渐晓以显浅之法理。使其步步了解。悦意进修。终于。超脱众生境界。此显教之大要也。  　　众生程度幼稚时。浑浑噩噩。惟有饮食男女诸欲而已。历劫经验。识解渐富。计较争夺之心。与日俱进。于是乎有纷扰不宁之社会焉。于纷扰中。深感人生种种烦恼。有求指导之倾向者。则随机为讲因果论。喻以正理。证以故事。令其恍然于善之当为。恶之当去。永遵人道正轨而持五戒焉。是为显教初级教法。  　　深信因果之人。有希望天福者。自可示以十善之义。使之实践。或更为讲世间禅定功夫。引其上进。倘志存厌世。亟求解脱。则示以二乘教法。令断烦恼。是为显教中级教法。  　　大心众生。得闻佛法。能发大愿。行菩萨道者。则应开示大乘之道。令破[分别二执]。 　　藉悟真如初镜。厥后则令勤修[胜生空观]以破[俱生我执]。次更勤修[胜法空观]以破[俱生法执]。此中教相。虽有顿渐之殊。性相之别。要皆以融入真如性海为归。是为显教高级教法。  　　密者何。奥邃之谓也。身口意三密。为诸佛果德之结晶品。众生程度距佛德太远。未能猝解真义。惟遵其道而行。则法益甚大。其究也能即肉身而证法佛境界焉。此密教之大要也。  　　学者以至诚心接受密教之真言。勤而行之。念头之坚。能不被六尘扰动。则真言妙性。自然乘机流露。消灾障。转顺境。或兼得少许神通。是为密教初级教法。  　　学者若发明阿赖耶心。会得真言力。在心中作强大熏习。转移恶种。增益善根。粗重之身化为轻妙。能延寿千万亿岁。或以肉身飞升天宫。兼得种种神通。是为密教中级教法。  　　学者若能游心真如性海。深达本不生际。从此仗三密力。顿入金刚法界。外现受用身。内证自性身。不论因缘所生果报托生何所。此等法身妙境恒常不失。是为密教高级教法。  　　显密教法虽异。要须互相辅助。显教诸经。往往参加陀罗尼。以促学人行持之效。东土僧伽每以大悲等咒为常课。即承此旨也。密教虽直提佛德。然于显教若无相当研究。或致知见不正。误入歧途。佛法翻成魔道。学者不可不知也。
  
