空海讲准提经2
  【又法。若無衣。念誦即得衣。又法。意中所求。念誦皆得如意。】 準提真言。是諸佛心寶。如摩尼珠王。隨眾生念。 故云皆得如意。 【又法。若人身體肢節痛。加持手二十一遍。摩觸痛處。即瘥。】 若自為。若為他。皆得。 【又法。若患瘧。及頭痛。以加持手二十一遍。摩觸亦得除瘥。】 此等皆謂已成就先行。或長持誦準提真言行人。 故得隨手應物悉驗。若初誦行人。梵音未淳。 心不專一。反謗無驗。獲罪彌深。 【又法。塗一小壇。取一銅碗滿盛淨灰。令童子兩手按灰碗上。持誦者。應誦真言。本尊使者。入童子身。其碗即轉。即下語。童子即自結三部三昧耶印。誦三部真言。即取滑石。過與童子。童子即於地上書過去未來事。吉凶善惡。及失脫經論。廢忘難義。真言印。即得知解。】 此中不言遍。應是百八遍。 或持至童子自結印咒為限。 【又法。兩軍相敵。於樺皮上。書此陀羅尼。懸於竹竿上。】 令人手把。誦真言。彼敵即破。 已上數條。餘譯俱缺。 【又法。若女人無男女。以牛黃於樺皮上。書此真言。令帶。不久當有男女。】 智譯云。於樺皮葉上書此陀羅尼。并畫童子。 以紫綵裹之。念誦一千八十遍。安著鬢中即孕。 或曰諸佛本意。令人斷貪瞋等諸煩惱。 今何卻令人起貪念。求於世事名利等耶。答曰。此是諸佛不思議力。度生方便之妙用。若有眾生不肯直求無上菩提。 且隨其所欲。令持咒求之。盡得遂心。 由是神咒不思議力熏。罪業消滅。菩提種成。自然超凡入聖。 如此真言。諸佛境界。十地菩薩。尚非其量。況凡夫人。而得思議哉。若具智眼者。須終日求。而無能求所求之相。即與般若相應。 故非佛縱眾生起貪等煩惱也。 【又法。或有女人。夫主不敬重。取一新瓶滿盛水。於瓶中著七寶。及諸靈藥。五穀。白芥子。以繒帛繫瓶項。以真言加持一百八遍。令女人結根本印。安頂上。以水灌頂。即得寵愛敬重。非但敬重。亦得有子息。在胎牢固。】 智譯云。取淨瓶盛滿香水。別置淨處。 以牛糞塗作壇。念誦一百八遍。如是七瓶。皆作此法。於淨處。 以香華為道場。取瓶內香水洗浴。夫即愛樂。亦得有孕。婦不樂夫。亦如前法。  按一大藏經中陀羅尼神咒。總為五部。一佛部。謂諸佛咒。二蓮華部。 謂觀自在等諸持蓮華菩薩咒。三金剛部。 謂金剛手菩薩并諸金剛神咒。四寶部。謂諸天咒。五羯磨部。謂諸鬼神咒。此五部。每一部各有五部。總成二十五部。 今此準提真言。總持攝二十五部。故隨所用之。 無不成就。 【又法。行者每念誦時。結大印誦真言。印塔滿六十萬遍。所求之事。即得滿足。觀自在菩薩。金剛手菩薩。多羅菩薩。即為現身。所求如意。或作阿蘇羅宮中王。或得菩薩地。或得長年藥。或得敬愛法成就。】 智譯云。於大海邊。或河渚間。沙灘之上。 以塔形像印。印沙灘上為塔形像。念誦一遍。印成一塔。 如是數滿六十萬遍。即睹見聖者觀自在菩薩等。隨其心願。皆得滿足。或見授與神仙妙藥。 或見授與菩薩之記。或現前來問。隨其乞願。皆得菩薩等位。 【若欲求聰明。取石菖蒲。牛黃。各半兩。擣作末。以酥和。 於佛前作壇。念誦五千遍。服之。即得聰明。】 持明藏經云。若有行人。欲作最上殊勝成就者。 一心專注精勤修習。先於大海岸邊。誦準提根本真言。 造沙塔六洛叉已。於所求事。必獲成就。金剛手。亦名金剛藏。 【又法。於菩提道場。於大制底前。誦此陀羅尼。得見聖僧共語。與悉地成就。得共彼同行。即得同彼聖僧。】 菩提道場。在中天竺摩竭國。佛坐其中。成等正覺。 故以為名。制底。是佛塔也。此塔在菩提場中。 智譯云。右繞菩提樹像行道。念誦一百萬遍。 即見佛菩薩羅漢。為其說法。欲隨菩薩。即得隨從。所求如願。 乃至現身成大咒仙。即得往詣十方淨土。歷事諸佛。得聞正法。 又欲得見一切鬼神。取牛黃。 念誦令煙火出。即塗目。并服之。即見。 持明藏儀軌云。 誦一俱胝數滿。得阿羅漢現身與語。獲大利益。 此後與阿羅漢同行。亦同其威德。 【又法。於高山頂上。念誦一俱胝遍。金剛手菩薩。即將此人。領五百六十人。同入阿蘇羅宮。壽命一劫。得見彌勒菩薩。聽聞正法。聞法已。獲菩薩地。得不退轉。】 言一劫者。此當一小劫。計有一千六百八十萬年。 入阿修羅宮。以待彌勒下生。上生經云。彌勒菩薩。 五十六億萬歲。爾乃下生。阿蘇宮。其處非一。且如清辯論師所入者。其宮在南天竺安達羅國。 城南不遠。大山嵒石壁間。論師咒芥子擊石壁。 豁然洞開。入中待見彌勒菩薩下生。 【又法。上毗補羅山。】 此山。在摩竭國。又云。但有高山亦得。 【有舍利塔像前念誦。隨力以香華供養。乞食以支身命。從月一日。至十五日。誦陀羅尼滿三十萬遍。取其滿日。一日一夜不食。倍加供養。至後夜。即見金剛手菩薩。將行人往自宮中。為行者。則示阿修羅窟門。入窟中。得天甘露。壽齊日月。】 金剛手者。手持金剛杵。表內心具大菩提。 外摧伏諸煩惱魔。又自體堅固。成金剛智。杵破邪見山。 證金剛定。常持於掌中。故名金剛手。菩薩者。具云菩提薩埵。菩提是能覺義。薩埵是有情義。 謂自能覺悟。復住生死中。覺悟一切有情也。 智譯不言上山。 但云在塔前。或佛像前。或舍利塔前。 初言在塔前者。或如來八大靈塔。或法身偈塔。非舍利塔也。 【又法。於三道寶階。從天下處寶塔。行者乞食旋繞。誦俱胝遍。即見無能勝菩薩與願。為說妙法。示無上菩提道。或見阿利底母。將此人入自宮中。與長年藥。還童年少。端正可喜。獲得伏藏。大人許可。應廣利益三寶。得一切菩薩安慰。示其正道。乃至菩提道場。】 若誦此陀羅尼者。乃至未坐道場。 一切菩薩為其勝友。故常安慰示以三十七品菩提之道。 令其進修。乃至坐菩提樹下成等正覺。故云坐道場。阿利底母。即鬼子母。本名歡喜母。伏藏。謂得地中寶藏。 諸佛菩薩。許其將以廣利群生。供養三寶。 不得慳慝自用。 三道寶階。在中天竺僧伽舍國。 昔佛昇忉利天。為母說法。三月訖。從天來下。 天帝化作三道寶階。中央黃金。左琉璃。右瑪瑙。佛從中下。後阿育王。於其處。建立寶塔也。 智譯云。若於轉法輪塔前。 或佛生處塔前。或寶階塔前。或舍利塔前。 念誦右繞。滿七七日。即見彼二菩薩。隨其所願。皆悉滿足。 云云。 持明藏云。菩薩授與聖藥。變行人身。 具殊勝相。及得一切菩薩。接引證道。乃至速坐菩提道場。 【又法。若人無宿善根。無菩提種。不修菩提行。纔誦一遍。則生菩提法芽。何況常能念誦受持。】 智譯云。若讀一遍。即得菩提分根器芽生。 何況誦持。常不懈廢。由此善根。速成佛種。無量功德。 皆悉成就。 訶羅譯云。若得聞此大準提陀羅尼法。 速疾證得阿耨多羅三藐三菩提。 若人憶持誦念常不懈廢此佛母心大準提陀羅尼者。 無量善根皆得成就。佛說此大準提陀羅尼法時。無量眾生。遠離塵垢。得大準提陀羅尼大明咒功德。 得見十方諸佛菩薩。諸聖眾等。作禮而去。 ○七俱胝準提陀羅尼念誦儀軌 智譯云。依經梵本。有十萬偈。 我今略說念誦觀行供養次第。若有四輩弟子。發菩提心。行菩薩行。 求速出離生死者。先須入三摩耶灌頂道場。受持禁戒。堅固不退。愛樂大乘菩薩戒行。於四威儀。修四無量。發四弘願。求離三途。於一切事業。心不散亂。 方可入此秘密法門。 【若有修習此陀羅尼求成就者。先須澡浴。應著淨衣。】 蘇悉地經云。三時澡浴。應具三衣。 又內衣一日三時浣濯。其衣乾燥。香熏洒淨。別置睡衣。及以澡衣。 於此三時替換。內衣日別一洗。乾聽熏洒。澡浴。洗淨。大小便利。皆用真言。和水而洗淨之。 若不如法洗淨。即無靈驗。 故根本雜事律佛言。 若苾芻苾芻尼。鄔波塞迦鄔波斯迦。以我為師者。咸應洗淨。 若不洗淨。不應繞塔行道。禮佛誦經。諸天不喜。 所持咒法。皆無效驗。若作齋供。書經造像。得福寡薄。云云。 其洗淨法。備載律中。蘇悉地經。洗淨並同。 但用咒印。及澡洒身有別。其洗浴。洗淨。去穢。浣手。 各有真言。俱如餘處應知。 持明藏儀軌云。 復誦甘露軍茶利菩薩心真言。加持水三掬。用灌自頂。 即成沐浴。真言曰。唵引阿蜜哩二合帝引吽引一句  復誦二十一遍加持水。用洒淨。及遣魔障。然後隨意沐浴。 所用拭巾。亦濯令清淨。又洗二手。作潔淨已。 卻入道場。近於賢聖。又凡結印。當用塗香。塗其二手。 【嚴飾道場。安置本尊。隨力所辦。其道場法。應擇勝地。作四肘壇。掘深三肘。】 謂嚴飾道場。隨力所辦旛蓋香華飲食等。 勝地如下所明。智譯云。東西南北。各量取四肘。作方壇。 掘深一肘。 【除去瓦礫。惡土。髮毛。及骨。灰。炭。蟲蟻等。以好淨土填滿築平。掘無惡土。即取舊土填。土若有賸。當知其地是大吉祥。速疾成就。取未墮地瞿摩夷。以香水和淨好土為泥。誦無能勝菩薩真言。加持二十一遍。然後[泥/土]壇。[泥/土]已。復取五淨相和。五淨者。瞿摩夷汁。牛尿。酪。乳。酥。 餘部令取黃牛五淨。以無能勝菩薩真言。加持一百八遍。右旋遍塗其壇。】 梵語曼茶羅。華言壇。壇者生也。 謂出生無盡功德故。又壇者集也。是無邊聖賢會集之處。如是壇法。 乃諸佛不思議之神用。勿生疑惑。依法結之。所求必獲如願。 【若在山石上建立。或在樓閣。或居船上。一切賢聖得道處。但以五淨塗拭。】  智譯云。若在山中。及好淨屋。不須掘地。依前塗拭。 即張天蓋。四面懸旛。若有俱胝佛母形像。 安置壇中。面向西。若無本尊。有諸佛像。舍利。及大乘經典。供養亦得。 【面向東坐。結無能勝印按地。誦真言七遍。加持壇中心。又取諸藥七寶。并五穀各少分。掘壇中心深一肘。安諸藥及七寶。復取舊土填滿平治。以右手按。誦地天偈三遍。警覺地天神。偈曰。 　汝天親護者　　於諸佛導師　　修行殊勝行　淨地波羅蜜　　如破魔軍眾　　釋師子救世　我亦降伏魔　　我畫曼茶羅 誦地天真言曰。曩謨三滿多沒馱引南引畢哩二合體佗以切微曳二合娑[口*縛]二合引賀引】  地天者。謂夜叉。羅剎。阿修羅。龍。迦樓羅。乾闥婆。 緊那羅。摩[目*侯]羅伽。部多。畢舍遮。鳩槃茶等。 真言。 亦曰妙言。謂從諸佛心中流出。乃真實微妙秘密之語。 一切諸天魔梵。及因位菩薩。不可得而思議也。 【誦偈加持已。然後以檀香。塗九箇聖位。如滿月。】 智譯云。磨白檀香。塗作八壇。猶如滿月。 或似八葉蓮華。本譯令塗九聖位。即是供養根本九字真言。 智譯令塗八壇。擬供全咒八句。任意作之。皆得。 【以新淨供具。金。銀。熟銅。商佉。貝。玉。石瓷。木等新器。盛諸飲食及好香華。燈燭。閼伽香水。隨力所有。布列供養。】 商佉。即螺盃也。蘇悉地經。三時塗地。獻華香水。 種種供養。除去萎華。續置新者。獻供缽器。三時洗挑。 【若在家出家菩薩。求成就者。每入道場。先應禮佛。懺悔。隨喜。勸請。發願已。應自誓受菩提心戒。】 據此。若比丘比丘尼。 及在家已受三歸五戒八戒者。入道場時。皆須自誓受菩提心戒。蘇悉地經云。 每日三時澡浴換衣。 三時供養禮拜懺悔隨喜勸請發願。三時讀經。及作曼茶羅。三時歸依受戒。三時護身。如是作法。定得成就。 智譯亦令三時受戒禮佛懺悔隨喜。而文缺勸請發願。 今以禮佛懺悔隨喜勸請發願五法。詳附于後。 【真言曰。唵冒引地止多母怛跛二合引娜野引弭】  冒地。亦作菩提。止。亦作唧。又作質。跛。或作麼。弭。 亦作彌。瑜伽釋云。冒地止多。此云覺心。冒字為種子。 冒字者。詮一切法無縛義也。若能知自身中菩提之心自性成就。三世平等。猶如虛空。離一切相。 則能了知一切有情心。及諸佛心。皆如自心。 本來清淨。則起大悲。深生矜愍。種種方便。令諸有情。離苦解脫。得至究竟。無縛無解。是為廣大菩提心也。 【菩提心者。離一切我執。遠離蘊處界。及離能取所取。於法平等。自心本不生。自性空故。如過去一切佛菩薩。發菩提心。我亦如是。此名自誓受菩提心戒。由誦一遍。思惟勝義諦。獲得無量無邊無為功德。莊嚴三業。乃至菩提道場。其福無間斷。速滅一切業障。真言速得成就。本尊現前。如華嚴入法界品。慈氏菩薩。為善財童子說菩提心功德。】  蘊。即五蘊。處。即十二入。界。即十八界。如餘處釋。 受菩提心戒儀云。今所發覺心。遠離諸性相。 蘊界及處等能取所取執。諸法皆無我。平等如虛空。自心本不生。空性圓寂故。如諸佛菩薩。發大菩提心。 我今如是發。餘如入法界品明。 【自誓受菩提心戒已。全加。半加。隨意而坐。端身閉目。即結定印。想空中準提佛母。與七俱胝佛圍繞。遍滿虛空。定中禮一切諸佛及準提佛母。然後以香塗手。應結契印。】 先結定印。次結禮佛印。俱如後出。智譯云。 安心定坐。除一切妄想。觀六道眾生。無始以來。生死海中。 輪迴六趣。願皆發菩提心。行菩薩行。速得出離。即以塗香摩手而結手印。結印時。以衣覆手。 勿令人見。先結三部三摩耶契。次結諸契。 【○佛部三摩耶印】 即三昧印蘇悉地經云。先於室內。當置尊容[巾*穴/登]。或制底。 或但置座。入時面向於尊。合掌曲身。口誦真言。 入便禮已而供養之。真言曰。　唵入[口*縛]二合里多二合路者泥[合*牛] 泮吒　七遍誦之。次即應作三部三摩耶印。及真言。 【二手虛心合掌。開二頭指。屈輔二中指甲下第一節側。二大指各附二頭指根下。即成。當心。誦真言七遍。想於如來三十二相。八十種好。相好分明。如對目前。】 智譯云。福智手並仰。檀戒忍慧便願微屈相拄。 進力壓忍願上節。禪智附進力側。即成。蘇悉地經。 印同智譯。檀。戒。忍。進。禪。從右手小指起。慧。便。願。力。智。從左手小指起。此是十波羅蜜。 【真言曰。唵引一怛他引[薛/木]睹引二納婆二合[口*縛]引野娑[口*縛]二合引賀引三】 睹或作妒。納或作娜。 智譯作唵怛他孽睹[口*縛]皤耶娑[口*縛]訶。以契頂上散之。皤字去聲。下並同。 【由結此印誦真言故。即警覺一切如來。悉當護念加持行者。以光明照觸。所有罪障。皆得消滅。壽命長遠。福慧增長。佛部聖眾。擁護歡喜。生生世世離諸惡趣。蓮華化生。速證無上正等菩提。】 大寶樓閣經云。或山頂上誦咒。盡目所睹處。 五逆十惡諸眾生等。皆得滅一切罪。 來世生諸佛淨土蓮華化生。而況持咒行者。不蓮華化生。滅一切罪耶。 【○蓮華部三摩耶印 以二手虛心合掌。散開二頭指。二中指。二無名指。屈如蓮華形。安印當心。誦真言七遍。想觀自在菩薩相好具足。於頂右散。】 二小指。二大指相著。餘六指散開微屈。如開蓮華。 觀自在菩薩相好。如觀無量壽經說。 【真言曰。唵引一跛娜謨二合引二納婆二合[口*縛]引野娑[口*縛]二合引賀引三 跛娜或作缽訥。智譯作。唵缽頭牟[口*縛]皤耶莎[口*縛]訶。由結此印誦真言故。即警覺觀自在菩薩等持蓮華者。一切菩薩。光明照觸。所有業障。皆悉消滅。一切菩薩常為善友。】 無量壽如來供養儀軌云。由結此印。及誦真言。 警覺觀自在菩薩。及蓮華部聖眾。皆來加持行者。 獲得語業清淨。言音威肅。令人樂聞。無礙辯才。說法自在。 【○金剛部三麼耶印以左手翻向外。以右手掌背安左手背。以左右大小指。互相鉤。如金剛杵形。安於當心。想金剛手菩薩。誦真言七遍。頂左散印。】 蘇悉地經云。兩手中間六指。微令開。如三股杵。 此三印。名為大印。諸佛菩薩。猶不能違。況諸魔類等。 非但順教。亦滅諸罪。以除諸難。所求之法。必得順願。智譯令左覆右仰。大小指相交。然其印成。 皆同本譯。 【真言曰。唵引一[口*縛]日嚧二合引二納婆二合[口*縛]引野娑[口*縛]二合引賀引三】 智譯作。唵[口*縛]折嚕婆皤耶莎[口*縛]訶。 【由結此印及誦真言故。即警覺一切金剛聖眾加持擁護。所有罪障。皆得除滅。一切痛苦。終不著身。當得金剛堅固之體。】 供養儀軌云。由結此印。及誦真言。 警覺金剛藏菩薩。并金剛部聖眾。皆來加持行者。獲得意業清淨。 證菩提心。三昧現前。速得解脫。按智譯結三部三摩耶印。後即結佛母根本身印。誦佛母真言七遍。 今本譯。在持珠念誦前結根本印。 如欲結者準理無妨。其印如後閼伽印出。 【 ○次結第二根本印用護身】 智譯。以此印在後持數珠念誦前用。 而別有辟除一切天魔惡鬼等印咒。 本譯用此印及心真言護身。後復以無能勝印咒辟除障者。 【二手外相叉。二頭指。二大指。並直豎。即成。誦佛母心真言。印身五處。所謂額。次右肩。次左肩。次心。次喉。頂上散。真言曰。唵迦麼黎尾麼黎準泥娑[口*縛]二合賀引結護身印時。起大慈心。遍緣六道四生。願一切有情。被大誓莊嚴堅固金剛甲冑。速證無上正等菩提。】 大誓莊嚴堅固金剛甲冑者。謂菩薩以四弘誓。 而為莊嚴。不為邪魔之所沮壞。遇逆順緣。心無退轉。 故願諸有情。皆披如是堅固金剛甲冑。離諸障難。速證無上菩提。如是想已。即成被金剛甲冑。 一切諸魔。不敢障難。 【○次結地界橛印二手內相叉。豎二大指。二頭指。二小指。各相合。屈左頭指如鉤。三掣。大拇指指地。印成一掣。誦真言一遍。】  智譯云。以左右二中指。二無名指。叉入掌。右壓左。 右頭指屈如鉤。左頭指直豎。二大指二小指。 令面相著。 【真言曰。唵準你你。枳引邏野娑[口*縛]二合引賀引】 智譯。唵準你泥枳邏耶莎[口*縛]訶。誦一遍。 以印大母指。觸地一回。如卓橛勢。三度作即休。 【由結此印誦真言加持地界故。下至水際。如金剛座。天魔及諸障者。不為惱害。少加功力。速得成就。地中所有諸穢惡物。由此印咒加持力故。 悉皆清淨。持誦者。次應於壇中心。想八葉大蓮華上有師子座。座上有寶樓閣。垂諸纓絡。繒旛幢蓋。寶柱行列。垂妙天衣。周布香雲。普雨雜華。奏諸音樂。寶瓶閼伽。天妙飲食。摩尼為燈。如無曼荼羅。但於空中觀想。即成。作此觀已。應誦此偈。 以我功德力　　如來加持力　　及以法界力　普供養而住 誦此偈已。即誦大虛空藏菩薩真言曰。唵一[言*我][言*我]曩引三婆[口*縛]二[口*縛]日囉二合斛引三】 三字去聲。婆字去聲。[言*我]字或作伽字輕呼。 
