道家子午心诀
  活子午（活子为真阳，活午为真阴）       乃行功法，寂无所寂，忽觉内机有微动，油然内兴，外势举直，此是活子。万象齐放，心荡肾热，此是活午。我辈修持，固贵一合天时。　　     中岁行功重在活午，童年行功重于活子。其最上者，从事无无，而又不住于定寂。大凡功从活午入手者，乾宫为至要之地。淘此气机，下注华池，灌夫绛阙。待活子到来，但凭神宰，子午会交，醍醐灌顶。     所言活午者，高真古仙，秘而不传。古书所言“清凉金玉”，寄在活子功法之后，即是活午产真阴之的时。炼阳得阴，而与炼阴得阳功法前后相符。古哲恒秘之，余今直泄之。   活子午采法 　　由初下手时，收神归绛宫，凝天目，注夹脊，算起至五六日，夹脊发热，即由两肾中心，送入阴跷。寻见内呼吸后，苟能一念不动，五百息内，神与内呼吸不有丝毫离间者(有一丝他念，即有一丝之离间。)准于第十六次，坎宫即有一线阳火，上升至脐轮，傍及两腰，热如汤沃，玉茎翘举。  独此为最险关头，庸夫俗子，百不保一。惟学力渊深、操持有素之士，以不识不知应之，则此阳火，自然运漏坎宫，即化为精。  　　此时需用“壬化癸”之法，各《仙经》皆言“去癸留壬”，未尝有以“壬化癸”。盖壬是气，而癸是水，壬阳而癸阴。壬阳即阴跷中阳火，有气无质者也。癸阴即所化之精，则落质矣。大丹取气不取质，今反以气化质者，何也？  正所谓补亏也。凡年至四十后，其精亏去过半。精者水也，阴也。水所以藏火，阴所以藏阳，则精所以藏气也。如不以之化精，精亏如旧，气无归宿之所，安能养阳者？且必阳强阴弱，致有偏枯之病。壬化癸之法，历代口耳秘传，我今录出，汝等万幸。  　　如此约三四十日，或五六十日不等。(以精亏有多少，人体有强弱不同也)总以阳至时，绝无淫念为度。然后用右手将玉茎肾囊一把握住，握勿大紧(用握者，恐提撮时，并玉茎肾子吸入小腹之故)候至阴跷热火上沃脐肾，玉茎半举时(不可举足，举足则化精，非化气矣)所谓“铅遇癸生须急采”也。       癸生，癸方生也。言将化精而未化精之际，须候得准，此为老嫩得宜(此老嫩，为补亏法中之老嫩，九还正功亦有老嫩，不与此同)用意于谷道玉茎间，轻轻提撮，如忍大小便状(轻轻二字，不可忽略，言虽提撮，不可太用力也。)将肾中阳火，送过尾闾，贯入督脉，不疾不徐，一意送上，不可复想肾宫(如分念想肾，则玉茎大举，而又化癸矣)升至夹脊，用力催送玉枕，更用力催送(玉枕为铁鼓关，最难穿透，用力者，专意催逼，略不敢松之谓)两目往上一迎，引入泥丸。(两目闭而向后，迎之不可开目)即以意在泥丸中，自左起向右三十六转，两目光随意转运。转毕无思无虑，静坐片刻，起应世务不妨。此为采取一次。  　　而后采必仍还入于玄关(即阴跷，黑中有青谓之玄，有出有入故名关)如日间采取，夜间必还；夜间采取，次早必还，不可久留泥丸内。  　　采之而必入泥丸者，以泥丸为至清阳之分。采入暂留之，以祛余阴也。不可久留者，以阳极至高，久久必散，自当降下，入水为安。此阳既入水中，则得水中之阳，以润泽之。辅此之阳，与阳并，阳力倍增。采而复还，还而复采，有震兑相交之义焉。盖同一坤中之气也，出神即为震，不出即为兑。  　　还之之法：于坐定后，嘘出粗浊之气一二口，将散外神明收入绛宫片刻，移入天目凝定，即上注泥丸，从右旋向左三十六转，两目光随意转运。转毕，仍由夹脊过肾中心，归入阴跷。复自左旋向右转三十六转，右旋向左转二十四转。转毕，万虑俱寂，静坐片时，方起。此为还原一次。     如是得暇仍坐，坐绛宫，移入天目，注夹脊，入阳跷，寻见内呼吸，相依相并，候至阴跷，阴气发动，仍如前采取之，仍如前还入阴跷。不计遍数，但得玉茎龟头缩进茎皮不出为度。     此正补亏。补足之时，虽西施、王嫱百般拯撼，亦不足以动其情矣。(大抵此心，已被坎中真金点死。)然后入九还正功，能节节见效。      慎之！慎之！   
