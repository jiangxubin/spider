大愚法师润色的佛经
  佛心經品(亦通大隨求陀羅尼)經文   　　唐叁藏法師菩提流志譯 　　廬山沙門釋子大愚鉛槧  　　如是我聞。一時，佛在俱焰彌國，金剛山頂。徧觀十方，皆如火色。爾時如來，雖視眾生平等不二，以眾生不覺故，作如是言：「苦哉苦哉，末法眾生，應如何救。」作是言已，一切諸佛世界，及諸菩薩境界，上自叁十叁天下至金剛際乃至魔王宮殿，悉皆震動。其時即有過去現在一切諸佛，應念思維，復有諸菩薩等，住持自心而不動轉。復有諸金剛領諸眷屬，執金剛事，遊行十方。復有諸天仙魔眾，惶恐無主，怖走無處。 　　爾時，會中有十金剛藏菩薩，前白佛言：「世尊！今者此相，為善相耶？為惡相耶？」時佛默然不答，有金剛愍菩薩者，告金剛藏菩薩言：「此相不善，是以佛今入慈心叁昧，且自淨心，待佛宣說。」時有德藏菩薩問金剛愍言：「云何名為慈心叁昧。」金剛愍言：「住此叁昧，慈提眾生，故名慈心叁昧，但各淨心。」須臾即見佛心徧一切眾生心。爾時如來從叁昧起，告大眾言：「善男子等，末法眾生沈沒殆盡，汝等悉知悉見否。以諸眾生，不解我法、不了我心、不到我際，為魔所持，如何得救。誰有善法，能護眾生。誰有良方，消除眾毒。」 　　時有二十千萬億菩薩，皆是灌頂大法王子，威德自在，前白佛言：「世尊！我有菩薩慈。」佛言：「此非菩薩慈所能救。」復有百千萬億河沙數世界金剛密跡，一一密跡，領四天下力士，前白佛言：「世尊！我有金剛力。」佛言：「此非金剛力所能救。」復有一切世界大自在天，變身為佛，來白佛言：「世尊！我有自在變化。」佛言：「非汝幻惑所知。」於是會中有一菩薩，名曰實德，前白佛言：「世尊！此諸菩薩金剛天仙，皆悉不能救護，佛今如何令諸眾生得大解脫。」爾時佛告實德菩薩言：「除佛心中心，餘無能救者。何以故，能令諸魔生大慈故，能令諸法隨應現故，諸佛慈護常不離故，菩薩本願亦護持故，能令金剛施威力故，能令天眾常擁護故，樂義羅剎成助法眾故，諸大鬼神生歡喜故，令持誦者等佛力故，等佛心故，等佛智故，等佛威故。心所作為，無不辦故。所有障難，皆斷絕故。帝釋梵王，常扶持故。能令一切眾生，直成正覺，不退轉故。世間所有事業，自明瞭故。乃至世界一切有通無通，有智無智，賢與不肖，盡歸伏故。」 　　爾時大眾聞佛說已，皆欲聽受。見眾中，放大光明，過百千日。時實德菩薩問佛言：「此為何光，放自何處。」佛言：「為歡喜光，放自佛心中心。」實德菩薩言：「放自佛心中心！？」實德菩薩言：「世尊！此光不可量，不可稱，無可贊嘆，亦無印可，何以故？為同諸佛無印可故，同諸如來無所得故，一切諸相悉皆空故，常住真心無動轉故，一切魔怨不得便故，能遮魔王不善道故，以是因緣名心中心！？」 　　爾時大眾白佛言：「世尊！我等從佛受教以來，未曾聞有如是最勝功德，具大威力之妙法。惟願如來慈悲宣說，令我等依法修持，速登覺地。」佛告大眾言：「善男子等，有十種行願，今當宣說。如說而行，必登覺地。何等為十： 　　(一)、佛佛俱信，法法無疑。清淨僧眾，尊視如師。 　　(二)、持戒不缺，攝心常定。諸法空相，平等無著。 　　(叁)、慈心眾生，勵行戒殺，視眾生如己，不忍食其肉。 　　(四)、人有所求，等心施捨。溫和謙下，驕慢不生。  　　(五)、不違本願，常利自他。不自稱贊，不見他過。 　　(六)、貧富貴賤，性本不二。口常軟語，令生歡喜。心意質直，遠離諂媚。隨順人情，善轉俗諦。 　　(七)、佛說教誡，體會力行。護持佛法，如護己命。救護眾生，而不望報。眾生驕慢，亦不退心。 　　(八)、不輕正法，不使他輕。不謗叁寶，不令他謗。有輕謗者，善言開解。令其信入，不墮邪網。 　　(九)、常護正念，不虧暗室。勝行堅固，不厭疲勞。發弘誓願，攝心不退。常住大乘，破除邪見。 　　(十)、所修本法，一一遍持。清淨密印，莫污染結。須為自利利他而修，不因名聞利養而用。 　　善男子等，如是行願。能一一受持者，是持法證。決定直至無上正等正覺，更不退轉。欲證菩薩及金剛身，滿足不難。」 　　爾時大眾聞已，白佛言：「世尊！一一行願，勉力修學。唯願如來，不吝大悲，宣說神妙章句。大眾渴仰，樂欲受持。」佛言：「善男子等，樂聽佛說。諦聽諦聽！善思念之。」 　　時佛即以菩提心印攝護大眾，令心不動，而說一切佛心中心大陀羅尼曰： 　　「 跋羅 跋羅 參跋羅 參跋羅 印地栗耶 微輸達 哈哈 嚕嚕遮隸 迦嚕遮隸 莎婆訶」   　　第一菩提心印 　　先以左右二手二無名指，各屈鉤於中指後。二大拇指，各屈捻二小指甲上。二頭指，各屈鉤二無名指頭。二中指直豎頭相拄，二頭指頭亦相拄。合腕當胸，其印即成。 　　若人修持此印法者，證菩提心，具菩薩智。一切波羅密門，攝無不盡。所有諸佛菩提及諸密門，皆此印攝。受持此印經七千遍(即七日，每日千遍)，次修以下諸印，方為有主。修此印時，應念即有十方諸佛雲集其頂，十方菩薩侍從諸佛，十方金剛為佛給事，十方諸天供侍諸佛。諸魔眷屬悉捨本土，隨從諸佛，來助法威。一切那夜迦為供佛故，亦來聚會。善男子等，此印為諸佛之首，諸法之母，諸印之王。十方諸佛從此而生，與佛等量，無有過者。修此印時，慎勿生 。若生 者，十方浩沸。慎之慎之！莫不淨用。   　　第二菩提心成就印 　　先以左右二手二中指，右押左相交於虎口中出頭。二無名指，各屈押二中指背上。二拇指，各捻二無名指頭相並。二頭指於二無名指背上頭相拄，二小指相並直豎，其印即成。 　　若善男子善女人，得此印持者，轉業消障，速證無上正等正覺。常修此印，得聞持不忘。於諸法要，自然通達。從久遠來，所未持者，應心所作，悉皆契合。世間諸病，無論輕重。但結印念咒一日，癩病亦除，何況餘疾，除不至誠。若修此印，縱無速效，亦莫輕捨。殷重深心，久習成就。慎勿妄用，損其靈驗。   　　第叁正受菩提印 　　先以左右二手無名指，各於中指頭指二間出頭。次以二中指二頭指，四指齊頭相著。二大拇指各捻頭指上節紋，二小指相並直豎，合腕成印。 　　若有欲持佛菩薩金剛心法者，依修此印，應念即證不動智。所有十方聖與非聖，魔及非魔。並諸天仙四果聖人，諸大鬼神等，同時即將本心共同契合。所有事業，無論世出世，了性無二。何以故，同佛心故。得佛叁昧故，諸佛密藏由此攝故。諸佛頂輪由此成故，一切金剛依此住故。十方聖眾來歸從故，諸惡眾生迴向善故。一切障礙自消除故，天魔波旬自降伏故。一切諸法皆現前故，諸佛菩薩順逆法門自了知故，大小願求皆果遂故。修印之前，先念叁皈。發持戒心，攝心淨持。慎勿惑亂，無論朝夕，結印誦滿千遍。十方如來，自助其力。一切外道，諸餘法術，欲令破者，舉心即破。慎勿輕用，若輕用者，一切滯礙，無有成者。若諸印法，久修不成。結持此印，日滿千遍，七日之間，無法不成。勤苦修學，經叁七日，證本覺心。   　　第四如來母印 　　先以左右二手合掌，二小拇指右押左交屈入掌中。二頭指各鉤小指頭，二大拇指並押二頭指中節。二無名指直豎頭相並，二中指頭繞向二無名指後亦相並。四指齊頭，合腕成印。 　　若持此印者，心念十方諸佛七遍，然後結印。若遇大月十五日持滿萬遍，得大自在。諸佛寂定我亦寂定，諸佛叁昧我亦叁昧，諸佛說法我亦說法，諸佛度生我亦度生，諸佛無礙我亦無礙。乃至諸佛種種所作所為，我皆能作能為。何以故，因此法中，具八種母故及八自在故，我從八自在而生，更無別法。 　　此印能攝八方自在力。一一方各有八方，一一方復有八種隨心。何等為八：一、變化隨心。二、慈悲隨心。叁、救苦隨心。四、說法隨心。五、順逆自在隨心。六、攝諸法要隨心。七、止惡修善，直至成佛無有退轉隨心。八、世間所有果報福德，欲施即施，欲捨即捨，欲修即修，欲成即成隨心。善男子等，如是八種隨心中，一一復有百千河沙隨心事，不可具說。若欲求者但於晨朝結印修法，一一隨心。乃至欲求佛位、菩薩位、金剛位，求生西方，或十方自在生者。唯當至心思念所求，日日如法修持，無不果遂。 善男子等，當知此印，唯佛與佛乃能究竟。非餘聖所知，唯菩薩願大者，相應最速。唯佛授與，非金剛能授。善男子等，若持此印。十方所有通靈，無不識知，無不攝受，無不頂禮，無不歸從，無不加護，十方如來無不印可。寧謂佛心動轉不定，不可說此印有不定相，何以故？佛心無有動轉故，當知此印，諸佛執持，非菩薩手。若有菩薩，不從佛受，能得此印者，無有是處。若有金剛，不從佛受，能得此印者，亦無是處。十方世界，一切諸天，不見不聞，何以故，佛不授與故。 　　善男子等，我此印法，久事我者，我始付授。同我心者，我亦付授。具大慈悲，我亦付授。長養法性，我亦付授。能度眾生，直成正覺，我亦付授。依我經教，行持不忘，我亦付授。能為眾生，作決定者，我亦付授。能令眾生，堅持戒行，不為魔轉，我亦付授。善男子等，當知此印，不可思議，故不輕授。若既受得，必須珍重。勿妄宣傳，勿與非人，慎之慎之！   　　第五如來善集陀羅尼印 　　先以左右二手合掌，二中指右押左交於掌中。二大拇指左押右，各捻本中指如環。二無名指二小指同豎相並，二頭指捻二無名指上節紋成印。 　　若善男子善女子等，欲持此印，先於晨朝，至心稱念叁世諸佛。心向十方說叁皈法，然後結印。此印威力，與佛力等。若求無上菩提者，修持之力，最為殊勝。惡心眾生，勿妄宣傳。縱傳無效，從生疑謗。善男子等，當知此印，如來身心。何以故？能攝諸法自通達故，攝諸藏門常在心故，能攝聖眾作輔弼故，能攝一切菩薩金剛救眾生故，能令一切大神護世間故。是以此印任傳於何等眾生手，其眾生，即我菩提所生，得菩提記。故知此印，力同諸佛。若持此印，縱墮地獄，能令地獄罪苦眾生，應念生天。我現病身，入諸地獄，救護眾生，常用此印，更無餘法。能與等者，若使我說。劫劫相續，亦不可盡。   　　第六如來語印 　　先以左右二手合掌，以二無名指二小指同右押左交叉於掌中。以二大拇指左押右捻二無名指二小指甲上，二中指二頭指並豎直伸，拆開二分成印。 　　若善男子善女人，或聞此印，或見此印，其人累劫重障，自然消減。若持此印，或行或住，或坐或臥，先念叁皈，然後結印。此印效力，無可比喻。即過去現在一切諸佛，亦無知此印力者。持之得通，不知根際。我今雖說付授，亦不知根際。當知久遠諸佛，遞相付授，遞相承受，遞相印可，遞相授記。少善相或無善根眾生，勿令見此印法，慎之慎之！ 　　爾時，世尊！說諸印法已，一切菩薩金剛，及諸大眾，咸欲修持。乃問佛言：「世尊！此諸印法，我等應從誰受，從誰灌頂，誰為加護。曾有何人修持此法，我等今者欲請作師。」佛言：「汝等且待須臾。」時佛密持如來語印，遍召十方一切持心中心者速來，此間大眾欲見。作是語已，爾時多羅菩薩，持菩提心印，眷屬圍繞，從東方來，現身為佛，一切大眾，現菩薩身，俱詣佛前。堅意菩薩，持菩提心成就印，從南方來，化身為佛，一一眷屬，皆為菩薩身。心王獅子吼王佛，持正授菩提印，從西方來，所見眾生，無論善惡，以印指之，悉成正覺。最勝如來下一童子，年十四歲，持如來母印，從北方來，所經諸國，有大夜叉、大黑鬼、吐火神，如是等類，以母印指之，皆發慈心，護送童子，同到佛所，同得佛心，受菩提記。師子音佛，持善集陀羅尼印，從下方來，百萬億陀羅尼神，以為眷屬。香積如來下一童子，與普光如來下一童子，同持如來語印，從上方來。 　　爾時佛告大眾言：「六方所來，皆有師承。蒙佛神力，俱得大通。更有一人，足為近徵。」佛即呼言：「光明童子善來。」彼時童子住在雪山，聞佛呼聲，乘空而至。時大眾謂童子曰：「如來喚汝來，為我等作師。今眷屬何在？」童子答言：「我之眷屬，汝等即是。」大眾言：「我等與汝，曾不相識，云何是汝眷屬？」童子即密持如來語印，指向大眾。爾時除佛化身外，諸餘菩薩，盡皆禮此童子而不自知。禮訖白言：「仁者，我等今者請仁者為師。」童子言：「如來語印，實無虛妄。汝等大眾，一心奉持，如我無異。」爾時大眾白佛言：「世尊！光明童子修如來語印幾久？有如是力，能攝我等。」佛言：「汝等菩提未圓，所以被攝。汝等諦聽，今說童子修持因緣。我昔初住雪山修行，有諸 獸，互相吞噬。我時定中憶念空王如來所說此咒，始宣一遍，諸獸等，皆得佛心，不復互噬。持念稍久，俱得菩薩戒。而食草卉，時光明童子詣山供我。適我持次，聽得此咒，復盜本印而去。修學七日，得如是力。後復遇我，即以印力攝我。為我所持故，了不相涉。汝等當知，盜法尚有如是大力，何況正授。」 　　大眾聞已，白佛言：「世尊！惟願賜授法要，令我等同此童子，威神自在。」佛言：「汝等卻後七日，當得此通。一切事業，俱不廢置。唯有惡心，及嫉妒心，修法無效。若無惡妒，速證不難。」大眾白佛言：「世尊！唯願印可，唯願印可。速證覺地，與佛心等。」 　　爾時如來為印可大眾故，以正授菩提印，指十方叁遍，即有黑風吹諸菩薩，悉皆顛撲，旋復赤雲遍現。雨細檀香，薰大眾心。次雨香水，浴大眾身。薰浴已畢，應時得語通自在。得自在已，遍修諸印，皆同佛心。時諸大眾，得此印力，歡喜踴躍，同聲贊佛。偈言： 　　「善哉天人師，具足一切智。所有眾生類，悉蒙大解脫。 　　眾生具佛智，及佛功德力。乃至妙法身，凡愚亦無減。 　　真言加持力，一切皆顯現。是以凡夫音，與佛語無異。」 　　爾時文殊師利法王子，復以神通遍告十方而贊佛言： 　　「善哉大日尊，慈光徧法界。微妙淨法身，顯現希有事。 　　眾生業垢重，久修亦難成。蒙佛加持力，剎那同佛心。 　　生死巨海中，佛為大導師。迷失覺路者，速依佛道行。」 　　爾時如來偈告大眾言： 　　「一切諸道中，無逾於佛道。一切上妙法，無過心中心。 　　以心示眾生，眾心即佛心。如是大威力，非眾生所知。 　　河沙數劫，我始一付授。若能依法修，即同我本心。 　　若有至誠者，夢授成就因。今說夢中因，汝等當諦聽。 　　或見佛光明，或承佛灌頂。或昇大樓閣，或臨大江河。 　　或乘車馬駛，或載舟航行。或登大高山，或入佛塔寺。 　　或與大法會，自為說法主。或為工畫師，或展誦經卷。 　　或入水不沒，或近毒無傷。或遇險得脫，或臨難無畏。 　　或見佛相好，或觀清淨僧。或觀日月星，或見龍馬象。 　　或地中發火，或毒蛇馴服。或自見面像，或現莊嚴身。 　　或楔美飲食，或吐污穢物。或見美女人，而無不淨心。 　　或行廣大路，或入高大城。或一絲不掛，或自在入浴。 　　或大小便溺，或自心懺悔。或父母死亡，或自身物故。 　　或明醫良藥，或久病初愈。或孕婦產生，或提攜嬰兒。 　　或鮮花美果，或清水泳魚。或蓮花未敷，或自坐花上。 　　如是種種相，或於定中現。乃至修法時，耳聞說法音。 　　或一言半句，或長篇大論。一一感應兆，應當勝精進。 　　無論夢或定，有一示現時。皆為成就相，進修而無疑。 　　莫於無信人，輕泄秘密機。勿近惡知識，勿得少為足。 　　不取亦不捨，不欣亦不厭。任運依法行，即身成正覺。」 　　爾時大眾聞佛說已，歡喜踴躍，禮佛而住。 
